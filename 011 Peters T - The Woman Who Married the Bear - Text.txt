{Number = 011}
{Type = Text}
{Title = Xóotsx̱ X̱ʼayaaḵuwdlig̱adi Shaawát / The Woman Who Married the Bear}
{Author = Yeilnaawú / Tom Peters}
{Clan = Tuḵ.weidí; Yanyeidí Yádi}
{Source = D&D 1987: 166-193}
{Transcriber = Ḵeixwnéi / Nora Marks Dauenhauer}
{Orthography = RP}
{Dialect = Northern - Inland - Teslin}
{Page = 166}
1	Dáx̱náx̱ sháa áwé woosh kikʼiyán.
2	Yú áa at wuduwa.eeni yé
3	dzískʼw áa wduwa.eeni yé
4	dleeyg̱áa áwé aadé aawa.aat.
{Comment = Line 5 has kúx̱de which should probably be ḵúx̱de.}
5	Adax̱ ḵúx̱de neildé ḵux̱ du.áat
6	wé dleey ldakát
7	wududli.aat.
8	Aag̱áa áwé dáx̱náx̱ woosh kikʼiyán
9	wé tléiḵw
10	wé tléiḵw x̱oot áwé s woo.aat.
11	Ha chʼa a x̱oot has wu.aadí chʼu tle
12	tle hasdu náḵ aawa.aat.
13	Adax̱ wé kikʼi.aa
14	wé du shátx̱, “Tláakw déi” yóo áwé adaayaḵá.
15	Ash ítx̱ yaa nagút.
16	Chʼu tle tláakw áwé ḵa wé
17	áx̱ ayaawa.adi yéix̱ yaa nagút.
18	Adax̱ aag̱áa áwé
19	wé shatx̱i.aa
20	tle wé
21	chʼu ḵóonáx̱ wé
22	áwé x̱óots
23	yá áxʼ gánde woogoodi yé
{Page = 168}
{Comment = Line 24 has kwshé wé which is actually kwshéwé.}
24	ḵóonáx̱ anax̱ kwshéwé yaa nagut; áwé a káa yan kamdliyásʼ.
25	A kaax̱ áwé kei mshix̱ʼílʼ yú.á.
26	Tle yá du tléig̱u tle ldakát á du jináḵ yax̱ kamjix̱ín.
27	Aag̱áa áwé xóots
28	gúshé aadé adaayaḵa yé? A éet yaḵá aawatée.
29	Wé du kéekʼ ḵwá tle ash náḵ woogoot.
30	Aag̱áa áwé
31	aag̱áa áwé ash kagéit uwagút wé ḵáa.
32	É!
33	Goodáx̱ ḵáa sáyá yéi yatee?
34	Yées ḵáa.
35	Tle ash x̱ánde yaa nagúdi teen áwé yéi adaayaḵá
36	“Ax̱ een na.á.
37	Ax̱ een na.á,” yóo adaayaḵá.
38	“Tléikʼ!
39	Ax̱ éesh
40	hás x̱at gux̱saháa.”
41	“Aadé gax̱too.áat.
42	Chʼu tle, chʼu tleix̱ ax̱ een na.á
43	yá ax̱ neilíde
44	yá ax̱ neilíde
45	yú ax̱ neilí áa yéi yateeyi yéide.”
46	Tsʼás shóogu áwé tlél yéi tootí.
47	Yá du toowóo gíwé tle gúshé aadé yoo amsineiyi yé.
48	Yáaxʼ áwé tle aan woo.aat.
49	Tlél tsu naliyéide s wu.aadí áwé
50	x̱áaw
51	át yatán.
52	Tle a kanax̱ has yaawa.át.
53	Chʼa yeisú l unaliyéit has u.aatjí
54	tsu x̱áaw tsu át yatán.
55	Nasʼgiyeekáxʼ
56	a kaanáx̱ has yaawa.át.
57	Ḵach shaa ásíyú.
58	Áwé x̱áaw yáx̱ du tuwáa yatee wé shaawát.
59	Chʼu tle, chʼu yaa has na.ádi áwé, chʼu tle
60	ḵaa x̱oot has uwa.át.
61	Chʼu shóogu lingít wáa sá nateech; chʼu yéi du tuwáa yatee.
{Page = 170}
62	Aag̱áa áwé
63	wé aan át woo.aadi aa yéi ash daayaḵá
64	“Líl kéi eelg̱énjeeḵ.
65	Sʼootaat
66	líl ḵaa x̱oot ḵeetéesʼiḵ.”
67	Áhé
68	de wáa nanéi sgíhé?
69	“Wáa teeyích sákwshégé yéi x̱at daayaḵá?”
70	Gúshé du aaniḵwáani wé shaawát?
71	Du éesh
72	du tláa
73	gúshé.
74	“Wáa teeyích sákwshéwégé yéi x̱at daayaḵá?” yéi áwé a daa tuwatee.
75	Aag̱áa chʼa yeisú sʼootáat
76	áwé kei mdzigít.
77	Aág̱áa áwé
78	yá xʼóow yáx̱ yateeyi át áwé daaḵ aawayísh.
79	Daa chʼa áa at nag̱ataayí yú neil
80	xóots.
81	Yáadáx̱ áwé tle
82	tle ḵaa g̱unayáa has uwa.át.
83	Adax̱ áwé xóots ḵu.aa chʼa wéidáx̱ áwé yéi adaanéi nuch.
84	Áwé x̱áat.
85	At xʼaan
86	yú shaaká
87	sʼaax̱
88	tsálk.
89	Chʼa ḵóonáx̱
90	tléixʼ táakw.
91	Tléixʼ táakw yaanáx̱
92	aan wooyeix̱
93	tléixʼ taakw.eetí ḵa yú tléixʼ táakw.
94	Aag̱áa yú táakwde yaa ḵugaháa áwé
95	yan has ḵoowa.óo.
{Comment = Line 96 sateeyi should be sateeyí, subordinate not relative clause.}
96	Tlél tsu awuskú tsu chʼa g̱una.átx̱ sateeyí, du toowúch ḵu.aa chʼu tle lingít áyá yéi yatee.
97	“Hé keenaa áhé áa ḵugax̱too.óo,” yóo.
{Page = 172}
98	Wáa sá du tuwáxʼ.
99	Chashhít
100	yáx̱ áwé du tuwáa yatee.
101	É!
102	tláx̱ wáa ḵu.aa sá yakʼéi.
103	Hít wáa sá nateech yéi yatee.
104	Aag̱áa áwé
105	yéi ash daayaḵá
106	“hé keenaadáx̱
107	haaw
108	haandé yéi nasné yá haa yeeyís.”
109	Tle aadé áwé woogoot wé shaawát.
{Comment = Line 110 has commas added for subordinate clauses.}
110	Tle amsikóo áwé wéitʼátx̱ sateeyí, wé xóotsx̱ sateeyí, wé ash wusineix̱í.
111	“Líl yú keenaadáx̱ eelʼéexʼiḵ wé haaw.
112	Yú tlʼátgi kaax̱ xʼwán yéi nasné.”
113	Chʼu tle wé
114	tle wé haaw alʼixʼ nóok áwé; tle chʼa wé keenaadáx̱ áwé aawalʼíxʼ.
115	Tle haat amli.át
116	“Shkʼé.
117	Yú dikéedáx̱ ágé iyalʼíxʼ?
118	Áaa,
119	Shkʼé!”
120	Aag̱áa áwé a jeet amli.át
121	“Hé!”
122	‘Yú tlʼátgi kaax̱ lʼíxʼ,’ yóo idaayax̱aḵá.
123	Haa kakaysikwéy áwé.”
124	Wududzikóo
125	wé du éesh
126	ḵa wé du tláa
127	ḵa wé
128	du ḵoowú áa yéi yateeyi yé.
129	Duwatéen wé du x̱ʼus.eetí wéitʼát tin
130	át wu.aadí.
131	Aag̱áa chʼa g̱unayéide áwé s woo.aat.
132	Chʼu tle chʼu yéi teeyí chʼu yéi teeyí.
133	Wáa yéi kunayáatʼ sákwshéwé tle dáx̱náx̱ atyátxʼi du jée yéi wootee.
134	Máa sá lingít
135	tle yéi dag̱aatee.
{Page = 174}
136	Tle chʼa g̱unayéit has uwa.át.
137	Áa s ḵuyaawa.óo.
138	Máa sá nateech chʼa yáa haa aaniḵwáani
139	tle yéi áyá yatee.
140	Ldakát át
141	tlél tsu daa sá a eetéenáx̱ has utí
142	hít.
143	Aag̱áa
144	keijínináx̱ áyá s yatee
145	wé du éekʼ hás.
146	Aag̱áa áwé s akaawa.aaḵw.
147	Duwatéen wé sdu dlaakʼ x̱ʼus.eetí; Duwatéen
148	wéitʼát teen
149	át wu.aadí.
150	Chʼu tle mdudzikóo tle a jeedé yéi teeyí.
151	Aag̱áa ḵúx̱de ḵundaháa tlax̱ kʼidéin ḵúx̱de kundaháa áwé
152	kayaaní kéi yéi s amsinéi
153	wé du éekʼ hás
154	tle wé keijínináx̱ has teeyí.
155	Chʼu tle a yís
156	wé xóots yís áwé kéi s amsinéi.
157	Tlax̱ xʼéig̱aa kasi.égwaa
158	yóo kdunéek.
159	Yisikóo gé yéi duwasaagu át kayaaní?
160	Thatʼs the first one áwé tlél Lingít yisakú.
161	(N. D.) At yayeexʼ ák.wé yéi yóo kdusneigín?
162	Yéh, yéh!
163	Ha yáaxʼ wududzikóo yóodáx̱ áwé haandé jinahaayín.
164	Yéi kdunéek ax̱ een.
165	I donʼt want to bother that thing.
166	Tlax̱ xʼéig̱aa strict-x̱ sitee yóo kdunéek.
167	Áwé daa sá,
168	áwé daa sá yá dáanaax̱,
169	a yís áyá yéi daadunéiyin.
170	Haa, a tsú a yáx̱ yéi daadunéi.
171	Tle gushéi tle something like crazy yáx̱ naneich yóo kdunéek.
172	Áwé kéi yéi s amsinéi
173	adax̱ áwé kayaaní kéi yéi mdusneiyín.
174	Eight days.
175	Nasʼgidooshú yagiyee x̱ʼáanáx̱
{Page = 176}
176	in the morning
177	tlél
178	at dux̱á
179	ḵa tlél héen
180	héen
181	tlél héen duná.
182	Aag̱áa tlax̱ ḵúnax̱ át ḵoowaháa
183	springtime
184	April.
185	Aag̱áa wé yeisú they try it.
186	Adax̱ áwé keitl
187	dax̱ḵustéeyin
188	dax̱duhéix̱wayin.
189	Sʼuḵkoox̱ʼaaxw
190	yóo duwasáakw wéit
191	wé keitl.
192	Tlél chʼa tléixʼ yóo s u.átgin
193	wé woosh kikʼiyán.
194	Yéi yakyee
195	yá sʼootaat
196	wé hunx̱u.aach
197	áwé sʼé nagútch
198	yá gooch.
199	Tsu a eeti.aa
200	tsu a eeti.aa.
201	Haahá!
202	Wáa nanéi sáwé kikʼ.aat ḵoowaháa
203	wé shaawát wé du éekʼ.
204	Áwé
205	wé ḵúx̱de ḵundaháa
206	yá gáan áwé áa yux̱ nalnúkch yóo.
207	Haahá!
208	Kʼidéin ḵúx̱de ḵundaháa.
209	Aag̱áa áwé
210	a kát waḵshoowagóo
211	wé át
212	wé xóots
213	wé du káani yán.
214	“I éekʼ hás áwé
215	ax̱ yís daak has ayamdi.át
216	Heʼ
217	Hé!
{Page = 178}
218	tle wé kikʼ.aa jeet x̱at gug̱atee yé yáx̱ áwé yatee.
219	I gu.aax̱ xʼwán.”
220	Yóo áwé adaayaḵá wé ash x̱áni yéi yateeyi aa
221	wé shaawát
222	wé du yátxʼi tsú
{Comment = Line 223 dáx̱náx should be dáx̱náx̱.}
223	dáx̱náx̱.
224	“I gu.aax̱ xʼwán.
225	Chʼa has du jeet x̱at natéeni xʼwán i gu.aax̱,
226	wé i éekʼ hás hasdu jeet.”
227	Aag̱áa wé át wé shaawát chʼu tle hóochʼi aayíde gíwé aan yoo x̱ʼala.atgi nuch.
228	“Eesháan ax̱ éekʼ.
229	Líl wáa sás has daa eenéiḵ”
230	yóo áwé adaayaḵá nooch.
231	“Wé kikʼ.aa,
232	Wé kikʼ.aa i éekʼ áwé, hú áwé.”
233	Áyá
234	adax̱ wé shaawát
235	chʼu súg̱aa dágáa yóo oowajée wé shaawát.
236	Áwé té
237	déix̱ yatee yéi kwdigéi.
238	Áwé at x̱aayí chʼu tle yá atx̱á
239	tle a tóo yaa al.átch
240	chʼa tlákw.
241	Chʼu tle wé yéi anasnéi áwé,
242	“Haahá!”
{Comment = Line 243 has sá yóo for sáyú and yati for yatee.}
243	Daa sáyú héide dultin át yéi wé du waag̱í yatee.
244	Ha gwáa, át gutu.ádi áwé xóots.
245	“Haahá!
246	Haandé kḵwagóot wé i éekʼ.
247	Gu.aax̱ xʼwán.”
248	Chʼa yeisú
249	yeisú ḵee.á yéi wuneiyí teen áwé
250	wé du toowú neil kamdligásʼ,
251	wé hú.
252	Yáat
253	tle yaa neil kawulgáasʼi áwé
254	wéit tle wé sʼeenáa wáa sá yateeyi yé.
255	Wé frashlight yóo duwasáagu yéi gíwé utee.
256	Tle yóo áwé tle kamdligásʼ
257	wé neilnáx̱.
{Page = 180}
258	Tle yáaxʼ áwé aawasháat wé át.
259	Tle gánde ashakaawalʼíxʼ.
260	Áyá ḵaa toowú yú.á yéi yatee.
261	They see it.
262	A tuwáadáx̱ áwé wé sʼeek ḵu.aa
263	ḵa wé xóots.
264	Theyʼre pretty hard.
265	Áwé wé á, a ḵoowú tlél
266	tlél a káx̱ yoo oogútk
267	áyá ḵaa toowú.
268	Wáa yateeyi ḵáa tle
269	yú a neilít a ḵoowóot kawulgáasʼi
270	chʼu tle gánde ashakoolʼíxch.
271	Thatʼs why they canʼt found it.
272	Háʼ!
273	Haahá!
274	Cha chʼa wé yéi asa.áax̱ áwé tsá
275	wé yéi ash daayaḵaayí
276	aag̱áa áwé tsá
277	yá gáanáx̱ áwé a ḵoowú x̱ʼé áwé áa yux̱ woogoot wé shaawát.
278	Yáat
279	yá du kichyát áwé al.át áwé
280	áwé té
281	áwé
282	té du jee yéi yateeyi,
283	tle yú íḵdei
284	wé shaa yá
285	wé ḵukamdlitʼixʼi
286	crust.
287	Tle yá a kináa yan aawatée,
288	that thing is rolled down
289	ḵa tsu wé tléixʼaa aawatʼei.
290	Áwé shaa yáx̱ áwé yaa nagút.
291	Chʼu tle amsikóo tle
292	wé du keidlí
293	we du keidlí ash een át woo.aat.
294	Háʼ !
295	Chʼu yaa nagúdi áwé
296	look like it
297	at wusineexʼi yáx̱ yatee wé dleit ká.
{Page = 182}
298	Tle yóo áwé át wujixeex.
299	Ḵach wé té áwé áx̱ yeiḵ kaawagwadli yé ásíwé;
300	kínde
301	chʼa a ítx̱ yaa nagút áwé.
302	Tlél yéi yeedadi aayí
303	lingít yáx̱ utéeyin áyú chʼáagu aayí.
304	Tough.
305	Yáadáx̱ gúshé xʼoon kaay sá just one day they run over there
306	Yeedát ḵu.aa....
307	Daa sáwé?
308	“Haahá!
309	Haahá! x̱at kamlisei i éekʼ”
310	yóo áwé adaayaḵá yú.a.
311	Aag̱áa áwé yáat
312	tsaag̱álʼ .
313	Yáat áwé áx̱ kootsúwch
314	ḵach yóo a oox̱ ásíyú yéi du tuwáa yatee yú shaawát.
315	Aax̱
316	dákdei akayéesh.
317	Aag̱áa áwé yeisú xʼéig̱aa
318	a yáa x̱ʼamdigáxʼ.
319	“Eesháan ax̱ éekʼ,” yóo.
320	Chʼa tle yóox̱ áwé kei nagút.
321	Háʼ!
322	Chʼa yáakʼoodéi áwé keenaadéi samduwa.áx̱
323	áwé
324	wé keitl.
325	Tlél yá yeedadi keidlí yáx̱ utéeyin.
326	Has awuskóowun chʼú tle yá lingít yáx̱
327	long time ago.
{Comment = Line 328 has éil for éilʼ.}
328	Háʼ! gwál yú éilʼ ká tsu chʼu yéi téeyin
329	áyú keitl.
330	Héit
331	tle hé kéenax̱.á
332	chʼu tlákw all the time áwé yéi téeyin át x̱ʼéide awugoodí.
333	They canʼt go straight up.
334	Tle chʼas wé kéenax̱.á.
335	Chʼa daa sá chʼa yá ḵaa daa.ádi aadé dug̱éech.
{Page = 184}
336	Ha yéi áwé adaané.
337	Hé du tsáaxʼi
338	a x̱ʼawooldé ag̱éech.
339	Chʼas yá a jín áwé ax̱satínch
340	tle yá neil
341	tle yá du díx̱ʼde.
342	“I gú.áax̱ xʼwán.
343	Yux̱ yaa kḵwagóot
344	du jiyeexʼ.
345	Du een ash kakḵwalyát i éekʼ”
346	yéi áwé adaayaḵá yú.á.
347	Yóo wé yínde áwé
348	akaawadóok.
349	Aag̱áa áwé áa ash shukaawajáa.
350	“Du jeet x̱at natéeni i éekʼ
351	líl chʼa koogéiyi xʼwán yá ax̱ doogú.
352	Tle sdu een kananeek.
353	Du een kananeek.
354	Yú g̱agaan yanax̱ yéi xixji yé
355	adasháan xʼwán
356	ax̱ doogú yax̱ has ayag̱aag̱ax̱eech.”
357	Ach áwé chʼu yeedát yéi daaduné.
358	Chʼu yáatʼaa sh kalneekdáx̱.
359	Tlél chʼu koogéiyi yóox̱ dux̱eech.
360	Tle chʼas yóo a yeex̱ at dultsaaḵ.
361	Tle yóo g̱agaan anax̱ yéi xixji yé dasháan
362	yax̱ yéi yadux̱íchch
363	á a x̱ʼéidáx̱.
364	Yáatʼaa a x̱ʼawoolt uwagút.
365	Chʼa a dayéen hán.
366	Héʼ!
367	Chʼa aan áwé
368	wé keitl tlél x̱ʼeidaxwétlx̱.
369	De du jeet wootee wé xóots.
370	Tle yá a x̱án áwé át uwagut.
371	Daa sáyú tsu tsʼas aadé wé a ḵoowóo?
372	Aadéi x̱ʼamduwataan.
373	“Ix̱ʼagux̱daxwéitl,” yú.á
374	Sʼuḵkoox̱ʼaaxw.”
{Page = 186}
{Comment = Line 375 has at for át, positional location not indefinite.}
375	Chʼa át hán.
376	Daa sáwé tsú du dlaakʼ anax̱ yux̱ woogoot
377	wé de chʼáakw
378	hél ḵoostéeyin.
379	Ayaawadlaaḵ.
380	Tlax̱ wé atyátxʼí tsú
381	dáx̱náx̱.
382	“Adax̱ áyá
383	yá ax̱ doogú
384	chʼu tleix̱ xʼwán i jee yéi natí,”
385	yóo áwé ash daayaḵá.
386	Aag̱áa áwé ash ée akoolgúksʼ
387	áwé du x̱ʼasheeyí.
388	“Yáatʼaa xʼwán gashí
389	yá ax̱ doogú yax̱ yageex̱íchni”
390	yóo áwé ash daayaḵá.
{Comment = Line 391 is beginning of part two.}
391	Awé
392	áwé xóots
393	áwé ḵax̱wlineegí.
394	Aag̱áa
395	chʼu tle yax̱ wunatee.
396	Wé du aaniḵwaaní x̱oox̱ wunadáa.
397	Aag̱áa áwé
398	chʼa wáa sá ḵustéeyin áyú chʼáakw
399	chʼu yéi áwé.
400	Aag̱áa du jee yéi yatee wé du x̱úx̱
401	doogú yéeyi
402	aadé ash daayaḵáayi yé.
403	Aaa, “gag̱eeg̱oodí xʼwán
404	yá ax̱ doogú
405	naax̱ nidayeesh.”
406	Aaa; yéi áwé ash daayaḵáayin.
407	Adax̱ wé du yátxʼi tsú
408	chʼu tle du tʼaaḵt uwawát.
409	Aag̱áa
410	nag̱agút
{Page = 188}
411	áyá tsálgi x̱oot ang̱a.át.
412	Chʼa wéide áwé nagútch.
413	Wáa sákwshé anasneich áwé tsálk?
414	Chʼu du kagoochkʼí yaa gaxíxch neildé.
415	Chʼu tléi wé ḵg̱wagoodi wé tsá
416	wé du x̱úx̱
417	doogú yéeyi naát oodayeeshch.
418	Aaa.
{Comment = Line 419 has Waa for wáa.}
419	Wáa yateeyi yéixʼ áwé wé tléiḵw
420	tléiḵw x̱oodé kg̱wagoodí.
{Comment = Line 421 has gunéi for g̱unéi.}
421	Chʼu tle yá neildáx̱ g̱unéi wugoodí teen áwé náat oodayeeshch.
422	Tle chʼu shóogu xóotsx̱
423	áwé nasteech.
424	Wé du yátxʼi tsú.
425	Yú dikée xéelʼi aaniká,
426	wé tléiḵw x̱oo.
427	Wé shaa yáa daak ugootch.
428	Wé du yátxʼi tsú ash een.
429	Ha de xʼoondahéen yéi nasgéet sáwé
430	wé du éekʼ has
{Comment = Line 432 has tlaa for tláa.}
431	wé sdu tláa áyá yei s adaayaḵá,
432	“Atlée!
433	Ax̱ dlaakʼ sʼé yéi yanasḵá
434	haa tuwáa sigóo chʼa du een ach katoolyádi.”
435	Aag̱áa áwé aan akanéek,
436	“Tléikʼ!
437	Tléikʼ!
438	Tléil a yísx̱ ustí
439	yei s x̱at daaneiyí.
440	Aaa; tléil chʼu shóogu yá ax̱ ḵustí ax̱ jee yéi utí.
441	Awé
442	wé ax̱ x̱úx̱
443	du doogú
444	náat ḵadayísh
445	tle tléil yá tlagu tundatáani, ax̱ tóo yéi utéex̱.
446	Ách áwé, tléikʼ!
447	Ha chʼa yéi yéi x̱at teeyí.
448	Chʼa wáa yéi kuwáatʼ sá yee x̱oo yéi x̱at gug̱ateé.”
449	Ha chʼa aan áwé,
450	“Yei sʼé yanasḵá atlée!
451	Ax̱ dlaakʼ,
{Page = 190}
452	chʼa du een ash kanax̱toolyát.”
453	De xʼoondaheen áyá
454	yéi yanaḵáa gíwé.
455	Yeisú yéi a daayaḵá.
456	“Haa, haa, góok!
457	Gook!
458	Ax̱ een has ash kung̱alyát.”
459	Tle yéi a daayaḵaayídáx̱ áwé du tláa tle
460	woogoot.
461	Chʼu tle chʼa yeisú neildáx̱ g̱unéi wugoodí tín áwé náat amdiyísh,
462	wé du x̱úx̱ doogú.
463	Chʼu shóogu xóots wáa sá nateech.
464	Wé du yátxʼi tsú
465	wé dáx̱náx̱ yateeyi
466	yá du daa áwé át woo.aat.
467	Wé keenaa áwé
468	wé ḵaa kináa áwé wé shaa yát téen
469	áwé tléiḵw x̱oo.
470	Aag̱áa áwé áa daak uwa.át.
471	Ha tlél giyá yéi s oojí.
472	Awé tláaḵ
473	wé chooneit
474	áwé
475	loon.
476	Wé loon áwé a x̱ʼéide s aawatsúw.
477	Adax̱ chʼas wé ash káx̱ woogoodi aa
478	áwé du éekʼ tle yú eetiyádi.
479	Ha hú áwé
480	déix̱ yatee du chooneidí.
481	Tle yú xʼéig̱aa tláaḵ
482	áa yéi dag̱aatee.
483	Awé
484	choogwéil
485	yóo duwasáakw áwé.
486	Awé
487	wé chooneit a tóo yéi dax̱sitix̱xʼu át.
488	Séi yax̱ kadutee.
489	Awé tle a tóodei amli.aat.
490	Tléil wé du húnx̱u hás aadé ḵuwanugu yáx̱ áwé adaa.unéi yú.á.
491	Tle chʼa altín áwé.
{Page = 192}
492	Adax̱ áwé du húnx̱u hás
493	tle a daadé áwé s uwa.át.
494	Wáa sáwé chooneit
495	tín áwé daa sá dutʼúkdi,
496	yéi áwé.
497	Tle wé shuxʼaa aayí
498	tle wé shuxʼaa aayí
499	wé du éet lagáasʼ,
500	aag̱áa áwé a sé mduwa.áx̱.
501	“I itnáx̱ aa.”
502	Yáaxʼ áwé hasdu x̱oo ayamdigút.
503	Tle xʼoonínáx̱ sákwshíhé? Tle tléil tsu daatx̱ sá s ustí.
504	Wé du yátxʼi tsú.
505	Awé yéi nanéi, aag̱áa áwé sdu kéekʼ
506	wé déix̱ tláaḵ du jee yei siteeyi
{Comment = Line 507 has the two sound effects that are on unnumbered lines.}
507	aax̱ kei amsitée. ( Slap! Slap! )
508	Aawajáḵ
509	wé du dlaakʼ.
510	Ha, thatʼs the end of it.
