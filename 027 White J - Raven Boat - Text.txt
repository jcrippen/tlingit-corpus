{Number = 027}
{Type = Text}
{Title = Yéil Yaagú / Raven Boat}
{Author = Jeeník / Jennie White}
{Clan = Shangukeidí; Xʼatka.aayí yádi}
{Source = D&D 1987: 298–301}
{Date = 1984}
{Place = Juneau}
{Recorder = G̱unáakʼw Fred White}
{Transcriber = G̱unáakʼw Fred White}
{Orthography = RP}
{Dialect = Northern – Coastal – Yakutat}
{Page = 298}
1	Kulix̱éitlʼshán wé eey.
2	Dax̱dahéen L’uknax̱.ádi áx’ héent wudzik’ít’.
3	Wé Ltu.aa yaa kawudaayí a tóode wookoox̱u aa áwé.
4	Tlél tsú dleit ḵáa yá Aḻásgi awuskú.
5	Tlé yú gusʼyát wulihásh
6	at doogú daa.aax̱w.
7	Tlé yá pḻásdik gwéil ooyaa núch at naasí.
8	Xóots naasí.
9	Tlé dulxáash tsú áwé s wóochde dusḵáa.
10	At naasí
11	gwéil áwé wé at doogú; tlé yú gus’yát wulihásh Ltu.aa.
12	Wé héench aan yéi ḵuwsineeyi át.
13	Ách áyá yá Aḻásgi kaadéi
14	Anóoshi ḵuwashee.
15	Áyá a káx̱ ḵuwduwashee yá Aḻásgi káx’ Lingít.
16	Hás tsú tlél
{Comment = Line 17 has washéin which is changed to washéen here for consistency.}
17	tlél washéen has oo.oo, ch’a yéi
18	s’ís’aa een át has wulis’ées.
19	Ltu.aanáx̱ s’é kei aawlis’ís
20	Anóoshi yaagú.
21	Áwé
22	Lingít l át yáx̱ sh koolneek.
23	Yéil yaagú áyú.
24	Yóo áyú kdunéek wooch een,
{Page = 300}
25	Yéil yaagú.
26	Yú Anóoshi áyú yéi yaa kanduník.
27	Wudusteení tle téix̱ yoo ḵug̱ux̱sateek.
28	Ch’u yeedát yéi yatee yá Lingít.
29	Awé yóot’át
30	s’áxt’.
31	A tóonáx̱ kukawduwatúl
32	ḵa
33	ketlháatl’i
34	gwéil yáx̱ wduwaḵáa ḵa yátx’i náa
35	a tóo yéi wduwa.oo.
36	Tléi téix̱ yoo ḵug̱ux̱sateek.
37	Yóo áwé Lingít aadéi yaa sh kagalnikch’i yé.
38	Wé s’íksh,
39	á ḵu.a áwé a tóonáx̱ ḵukawduwatúl,
40	k’e i tunax̱kudutées’ yáx̱.
41	A tóonáx̱ áwé dultínch
42	wé Ltu.aanáx̱ kei klas’ées’.
43	Hél téix̱ ḵugux̱satee aag̱áa.
44	Ketlháatl’i tsú ḵaa séix̱ yawduwaḵáa.
45	S’áxt’
{Comment = Line 46 stem variation on yéi kwdagei seems odd; should be high?}
46	ḵu.a áwé yéi kwdagei
47	tsú a tóonáx̱ ḵukawduwatúl.
48	Ḵáa yátx’i
49	séi yei duwa.óo.
50	Aadé yóo at kaawaniyi yé shukát wé shgóona shudultee nóok.
