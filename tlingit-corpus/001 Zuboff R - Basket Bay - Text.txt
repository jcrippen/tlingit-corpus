{Number = 001}
{Type = Text}
{Title = Ḵákʼw / Basket Bay}
{Author = Shaadaaxʼ / Robert Zuboff}
{Clan = Deisheetaan, Kaḵáakʼw Hít; Daḵlʼaweidí yádi}
{Source = D&D 1987:62–71}
{Transcriber = Ḵeixwnéi / Nora Marks Dauenhauer}
{Orthography = RP}
{Dialect = Northern – Coastal – Angoon}
{Page = 62}
1	Yú haa aaní áyú
2	yú haa aaní,
3	Ḵákʼw áyú yóo duwasáakw;
4	Dleit Ḵáa x̱ʼéinax̱ ḵu.aa,
5	Basket Bay.
6	Á áyú, tsaa áyú áa shadux̱íshdeen,
7	yú tlʼátk.
8	Tlax̱ kasiyéiyi yáx̱ áyú yatee yú tlʼátk.
9	Yándei yaa kg̱aléinin áyú,
10	tléináx̱ yateeyi aa ḵáa áyú,
11	kanduḵéich.
12	Yú ḵéesʼ áyú,
13	ḵúnáx̱ a káa yan woodáaych.
14	Yá aan tayeedéi,
15	téil kagánee káaxʼ áyú ana.átch,
16	yá aan tayeedéi.
17	Yá Tusʼḵoowú eexayáak,
{Page = 64}
18	yá Kaaḵáakw, a shakanax̱.aanáx̱ áyú,
19	a shakanax̱.aanáx̱ áyú yoo aya.átk,
20	yá aan taayeedei.
21	Dzeit áyú áa wduwax̱útʼ,
22	aatlein;
23	aas áyú.
24	Áyú dzeitx̱ wududliyéx̱.
25	Anax̱ áyá yaa ag̱a.átjeen yóo aan tayeedéi,
26	téilxʼ ḵaa jee yéi nateech; aadé akdulgánch.
27	A káaxʼ áyá shadux̱ísht yá tsaa,
28	yá aan tayeexʼ.
29	Ldakát yéidei át áyá át woodaháaych yá diyée.
30	Á áyá yá ḵéesʼ latíni ḵu.aa áyá ḵug̱asteech;
31	tléináx̱ áyú yú éeg̱i yan aa uhaanch.
32	Tléináx̱ áyú yú hít káxʼ aa g̱anúkch.
33	Násʼgi aa áwé ḵu.aa, áa yax̱ haan áwé Kaaḵáakw shakée;
34	daaxʼoon aa áwé,
35	chʼu tle wé wool x̱ʼéi yax̱ haan.
36	Chʼ tle éeḵdáx̱ yaa wunadéini teen áwé,
37	kei atʼaa.íxʼch,
38	“Dei éeḵdáx̱ yaawadáaaaaa.”
39	Chʼu tle yóo hít kát aa,
40	aa x̱ʼéit was g̱adutéenín,
41	“Éeḵdáx̱ yaawadáaaaaa.”
42	Yéi áyú has du x̱oox̱ yaa g̱axíxch.
43	Chʼu tle yá hóochʼi aayích áyá, anax̱….
44	aan yá woolnáx̱ áyá yéi yaa yax̱dag̱íchch,
45	“Dei éeḵdáx̱ yaawadáaaaaa.”
46	A káaxʼ áyá,
47	yá ḵaa jáag̱adi,
48	yá a leikachóox̱ʼunáx̱ áyá kíndei shadux̱óotʼ,
49	yá tsaa yoowú.
50	Anax̱ áyá du.úxsʼ.
51	Tle x̱ʼadus.aax̱w;
52	tle x̱ʼadus.aax̱w;
53	tle x̱ʼadus.aax̱w.
54	Tlax̱ ḵúnáx̱ áyú yasátk yú haa yee.
55	Oowayáa, yaa shanatsʼítʼi yáx̱ áyú nateech aadéi yasatgi yé.
56	Chʼu tle x̱ʼéix̱ dushadi yáx̱ áyá yoo yaneek,
57	yá haa yee.
58	Chʼu tle tlax̱ ḵúnáx̱ áyú yéi jidunéi nooch,
{Page = 66}
59	yá ḵaa jáag̱adi daaxʼ.
60	Chʼu tle yándei yaa yéi ndusneení teen áwé, ḵundakélʼch áwé,
61	tláakw áwé;
62	kíndei yóo dzeit kát áwé ḵaa lugooḵch kag̱ít tú áyá;
63	áwé chʼa wé téil káaxʼ áyá át ḵaa lundagúḵch.
64	Chʼu tle áyá a náḵ neil oo.aatch yá ḵaa jáag̱adi.
65	Yankaadéi yaa kg̱adéinin áwé tsá,
66	yankaadéi yaa kg̱adéinin,
67	aag̱áa áwé yá ḵaa yakaanáx̱ áwé,
68	yá Goon Xʼaakʼú yayeenáx̱ áwé kíndei anasgooḵ nooch,
69	yá ḵaa jáag̱adi.
70	Áyá, yéi áyá.
71	Chʼu tle chʼas yaakw a káa daak ḵúx̱ji nooch.
72	Yéi áyá dutláakw,
73	a daat át,
74	yá Ḵákʼw aadáx̱ haa ádix̱ siteeyi yé,
75	aadáx̱ haa ádix̱ siteeyi yé.
76	Naaléi,
77	dei chʼáakw áyá,
78	dei chʼáakw
79	aadáx̱ haa dutlaagú;
80	ách haa dudlisáakw,
81	Ḵakʼweidí.
82	Shóogoonáx̱,
83	aadéi yóo at kawdiyayi yé,
84	yá Lingít,
85	shayadiheni aa yéi sh kalneek
86	yá ixkéenax̱ áyá
87	haat haa wsidáḵ,
88	yá ixkée.
89	Á áyá shayadiheni aa, Shtaxʼhéen yíknáx̱ yaa wsidaaḵ,
90	Shtaxʼhéen yíknáx̱.
91	Yá ax̱ éesh hás has dutlakw nooch,
92	yá Shtaxʼhéen yíknáx̱, yaa has wusdaag̱í.
93	Tléixʼ yateeyi yé áyú áxʼ,
94	yá héen,
95	sítʼ tayeedéi naadaa.
96	Áxʼ áyá wududlisʼít yá x̱aanásʼ.
{Page = 68}
97	A káxʼ áyá yéi has wuduwa.oo yá shaanáxʼw sáani.
98	Awastí yóo aa wduwasáakw ḵa Ḵoowasíkx̱,
99	yá shaanáxʼw sáani.
100	Hás áyá shóogoonáx̱ sítʼ tayeedéi daak has wuduwagúḵ.
101	A tayeenáx̱ has g̱alháash áwé héinax̱.aadéi
102	kei has at kaawashée.
103	Yá sítʼ tayeenáx̱ has wulhaashí áyá
104	át has shukawdlix̱úx̱.
105	A káaxʼ áyá,
106	x̱aanásʼ yéi wdudzinee.
107	A kaadéi aa woo.aat.
108	A tayeenáx̱ áyá yá sítʼ tayeenáx̱ áyá ḵuwlihaash,
109	yá íxdei.
110	Tsu shayadiheni aa ḵu.aa áyá
111	áa akawdlix̱éetlʼ,
112	yá sítʼ tayeedéi wulhaash.
113	Ách áyá a kát aa uwa.át,
114	yá sítʼ kát aa uwa.át.
115	Á áyá Jilḵáatnáx̱ yeiḵ uwa.át yá ax̱ éesh hás x̱oonxʼi,
116	yá Daḵlʼaweidí.
117	Jilḵáat aax̱ has wusitee.
118	Yá sítʼ kát awu.aadí áyá a kaax̱ saa áyá,
119	Sitʼká á,
120	Sitʼká, yóo ḵuduwasáakw,
121	yá Jilḵáatnáx̱ yeiḵ uwa.adi aa.
122	Yá uháan,
123	yá Deisheetaanx̱ haa sateeyí,
124	chʼa yaadachóon áyá,
125	yéi has akanéek,
126	yá ixkéenáx̱ áyá,
127	yá ixkéenáx̱.
128	Gootʼaanáx̱ sá kwshé yeiḵ wutuwa.át uháan.
129	Gootʼá sá kwshé anax̱ yeiḵ wutuwa.át.
130	Aadáx̱ áyá tsá, yá nándei,
131	yá nándei,
132	g̱unayéi ḵuwtuwashée.
133	Shayadiheni yé kawduwa.aaḵw.
134	Shayadiheni yé aanx̱ wududliyéx̱.
135	Wé gaaw áwé,
136	yá Xutsnoowú yax̱ʼáak,
{Page = 70}
137	yax̱ iltʼéexʼ,
138	tʼéexʼ kát aa uwa.át,
139	wé gaaw áwé,
140	aag̱áa daak ḵuwligasʼi yé.
141	Ha! shayadiheni aa yá haa x̱oonxʼí,
142	yá Deisheetaan,
143	yá dáaḵ káxʼ yéi aa dax̱yatee.
144	Chʼu chʼáagudáx̱,
145	áa yéi has yatee.
146	Shayadihéin,
147	yá Nahóowu, áa yéi yatee,
148	ḵa yá ax̱ saayí,
149	Shaadaaxʼ tsú áa yéi yatee,
150	yá dáaḵ ká.
151	Á áyá a daa yoo tux̱atángi áyá, hás,
152	chʼu chʼáagudáx̱ áa yéi s teeyí,
153	has du een gé yá woochdáx̱ haa wusdaag̱éen.
154	Yéi áyá a daa yoo tux̱atangi nooch.
155	Ách yá éilʼ kát haa kawdiyáa,
156	uháan ḵu.aa.
157	Chʼa yéi áyá x̱ʼakḵwanáaḵ,
158	yá sh kalneek.
