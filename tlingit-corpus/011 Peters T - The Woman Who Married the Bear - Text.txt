{Number = 011}
{Type = Text}
{Title = Xóotsx̱ X̱'ayaaḵuwdlig̱adi Shaawát / The Woman Who Married the Bear}
{Author = Yeilnaawú / Tom Peters}
{Clan = Tuḵ.weidí; Yanyeidí Yádi}
{Source = D&D 1987: 166-193}
{Transcriber = Ḵeixwnéi / Nora Marks Dauenhauer}
{Orthography = RP}
{Dialect = Northern - Interior - Teslin}
{Page = 166}
1  	Dáx̱náx̱ sháa áwé woosh kik'iyán.
2  	Yú áa at wuduwa.eeni yé
3  	dzísk'w áa wduwa.eeni yé
4  	dleeyg̱áa áwé aadéi aawa.aat.
{Comment = Line 5 has kúx̱dei which should probably be ḵúx̱de.}
5  	Adax̱ ḵúx̱dei neildéi ḵux̱ du.áat
6  	wé dleey ldakát
7  	wududli.aat.
8  	Aag̱áa áwé dáx̱náx̱ woosh kik'iyán
9  	wé tléiḵw
10 	wé tléiḵw x̱oot áwé s woo.aat.
11 	Ha ch'a a x̱oot has wu.aadí ch'u tle
12 	tle has du náḵ aawa.aat.
13 	Adax̱ wé kik'i.aa
14 	wé du shátx̱, "Tláakw déi" yóo áwé adaayaḵá.
15 	Ash ítx̱ yaa nagút.
16 	Ch'u tle tláakw áwé ḵa wé
17 	áx̱ ayaawa.adi yéix̱ yaa nagút.
18 	Adax̱ aag̱áa áwé
19 	wé shatx̱i.aa
20 	tle wé
21 	ch'u ḵóonáx̱ wé
22 	áwé x̱óots
23 	yá áx' gándei woogoodi yé
{Page = 168}
24	ḵóonáx̱ anax̱ kwshéi wé yaa nagut; áwé a káa yan kamdliyás'.
25	A kaax̱ áwé kei mshix̱'íl' yu.á.
26	Tle yá du tléig̱u tle ldakát á du jináḵ yax̱ kamjix̱ín.
27	Aag̱áa áwé xóots
28	gúshé aadéi adaayaḵa yé? A éet yaḵá aawatée.
29	Wé du kéek' kwá tle ash nák woogoot.
30	Aag̱áa áwé 
31	aag̱áa áwé ash kagéit uwagut wé ḵáa.
32	E!
33	Goodáx̱ ḵáa sáyá yéi yatee?
34	Yées ḵáa.
35	Tle ash x̱ándei yaa nagúdi teen áwé yéi adaayaḵá
36	"Ax̱ een na.á.
37	Ax̱ een na.á," yóo adaayaḵá.
38	"Tléik' !
39	Ax̱ éesh
40	hás xat gux̱saháa."
41	"Aadéi gax̱too.áat.
42	Ch'u tle, ch'u tleix̱ ax̱ een na.á
43	yá ax̱ neiléedei
44	yá ax̱ neiléedei
45	yú ax̱ neilée áa yéi yateeyi yéidei."
46	Ts'ás shóogu áwé tlél yéi tootí. 
47	Yá du toowóo gíwé tle gúshé aadéi yoo amsineiyi yé.
48	Yáax' áwé tle aan woo.aat.
49	Tlél tsu naliyéidei s wu.aadí áwé
50	x̱áaw
51	át yatán.
52	Tle a kanax̱ has yaawa.át.
53	Ch'a yeisú l unaliyéit has u.aatjí
54	tsu x̱áaw tsu át yatán.
55	Nas'giyeekáx'
56	a kaanáx̱ has yaawa.át.
57	Ḵach shaa ásíyú.
58	Áwé x̱áaw yáx̱ du tuwáa yatee wé shaawát.
59	Ch'u tle, ch'u yaa has na.ádi áwé, ch'u tle
60	ḵaa x̱oot has uwa.át.
61	Ch'u shugu lingít wáa sá nateech; ch'u yéi du tuwáa yatee.
{Page = 170}
62	Aag̱áa áwé
63	wé aan át woo.aadi aa yéi ash daayaḵá
64	"Líl kéi eelg̱énjeeḵ.
65	S'ootaat
66	líl ḵaa x̱oot ḵeetées'iḵ."
67	Áhé
68	de wáa nanéi sgíhé?
69	"Wáa teeyéech sá kwshéi gé yéi xat daayaḵá?"
70	Gúshé du aaniḵwáani wé shaawát?
71	Du éesh
72	du tláa
73	gúshé.
74	"Wáa teeyích sá kwshé wéi gé yéi xat daayaḵá?" yéi áwé a daa tuwatee.
75	Aag̱áa ch'a yeisú s'ootáat
76	áwé kei mdzigít.
77	Aág̱áa áwé
78	yá x'óow yáx̱ yateeyi át áwé daaḵ aawayísh.
79	Daa ch'a áa at nag̱ataayí yú neil
80	xóots. 
81	Yáadáx̱ áwé tle
82	tle ḵaa g̱unayáa has uwa.át.
83	Adax̱ áwé xóots ḵu.aa ch'a wéidáx̱ áwé yéi adaanéi nuch.
84	Áwé x̱áat.
85	At x'aan
86	yoo shaaká
87	s'aax̱
88	tsálk.
89	Ch'a ḵóonáx̱
90	tléix' táakw.
91	Tléix' táakw yaanáx̱
92	aan wooyeix̱
93	tléix' taakw.eetée ḵa yú tléix' táakw.
94	Aag̱áa yú táakwdei yaa ḵugaháa áwé
95	yan has ḵoowa.óo.
96	Tlél tsu awuskú tsu ch'a g̱una.átx̱ sateeyi, du toowóoch ḵu.aa ch'u tle lingít áyá yéi yatee.
97	"Hé keenaa áhé áa ḵugax̱too.óo," yóo.
{Page = 172}
98	Wáa sá du tuwáx' .
99	Chashhít
100	yáx̱ áwé du tuwáa yatee.
101	E!
102	tláx̱ wáa ḵu.aa sá yak'éi.
103	Hít wáa sá nateech yéi yatee.
104	Aag̱áa áwé
105	yéi ash daayaḵá
106	"hé keenaadáx̱
107	haaw
108	haandéi yéi nasné yá haa yeeyís."
109	Tle aadéi wé woogoot wé shaawát.
110	Tle amsikóo áwé wéit'átx̱ sateeyi wé xóotsx̱ sateeyí wé ash wusineix̱í.
111	"Lil yú keenaadáx̱ eel'éex'eeḵ wé haaw.
112	Yú tl'átgi kaax̱ x'wán yéi nasné."
113	Ch'u tle wé
114	tle wé haaw al'ix' nóok áwé; tle ch'a wé keenaadáx̱ áwé aawal'íx'.
115	Tle haat amli.át
116	"Shk'ei.
117	Yú dikéedáx̱ ágé iyal'íx'?
118	Aaa
119	Shk'ei!"
120	Aag̱áa áwé a jeet amli.át
121	"Hé!"
122	Yú tl'átgi kaax l'ix',' yóo i daaya~a~á.
123	Haa kakaysikwéy áwé."
124	Wududzikóo
125	wé du éesh
126	ḵa wé du tláa
127	ḵa wé
128	du ḵoowu áa yéi yateeyi yé.
129	Duwatéen wé du x̱'us.eetí wéit'át tin
130	át wu.aadi.
131	Aag̱áa ch'a g̱unayéidei áwé s woo.aat.
132	Ch'u tle ch'u yéi teeyi ch'u yéi teeyi.
133	Wáa yeikunayáat' sá kwshéi wé tle dáx̱náx̱ at yátx'i du jee yéi wootee.
134	Máa sá lingít
135	tle yéi dag̱aatee.
{Page = 174}
136	Tle ch'a g̱unayéit has uwa.át.
137	Aa s ḵúyaawa.óo.
138	Máa sá nateech ch'a yáa haa aaniḵwáani
139	tle yéi áyá yatee.
140	Ldakát át
141	tlél tsu daa sá a eetéenáx̱ has utí
142	hít.
143	Aag̱áa
144	keijinináx̱ áyá s yatee
145	wé du éek' hás.
146	Aag̱áa áwé s akaawa.aaḵw.
147	Duwatéen wé s du dlaak' x̱'us.eetí; Duwatéen
148	wéit'át teen
149	át wu.aadi.
150	Ch'u tle mdudzikóo tle a jeedéi yéi teeyi.
151	Aag̱áa ḵux̱dei ḵundaháa tlax̱ k'idéin ḵúx̱dei kundaháa áwé
152	kayaanée kéi yéi s amsinéi
153	wé du éek' hás
154	tle wé keijinináx̱ has teeyí.
155	Ch'u tle a yís
156	wé xóots yís áwé kéi s amsinéi.
157	Tlax̱ x̱'éig̱aa kasi.égwaa
158	yóo kdunéek.
159	Yisikóo gé yéi duwasaagu át kayaanée?
160	That's the first one áwé tlél Lingít yisakú.
161	(N. D.) At yayeex' ák.wé yéi yóo kdusneigín?
162	Yéh, yéh!
163	Ha yáax' wududzikóo yóodáx̱ áwé haandéi jinahaayin.
164	Yéi kdunéek ax̱ een.
165	I don't want to bother that thing.
166	Tlax̱ x̱'éig̱aa strict-x̱ sitee yóo kdunéek.
167	Awé daasá,
168	áwé daasá yá dáanaax̱,
169	ayís áyá yéi daadunéiyin.
170	Haa, a tsú a yáx̱ yéi daadunéi. 
171	Tle gushéi tle something like crazy yax naneich yóo kdunéek.
172	Awé kéi yéi s amsinéi
173	adax̱ áwé kayaanée kéi yéi mdusneiyín.
174	Eight days.
175	Nas'gidooshú yagiyee x̱'áanáx̱
