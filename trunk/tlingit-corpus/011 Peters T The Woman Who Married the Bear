{Number = 011}
{Type = Text}
{Title = Xóotsx̱ X̱'ayaaḵuwdlig̱adi Shaawát / The Woman Who Married the Bear}
{Author = Yeilnaawú / Tom Peters}
{Clan = Tuḵ.weidí; Yanyeidí Yádi}
{Source = D&D 1987: 166-193}
{Transcriber = Ḵeixwnéi / Nora Marks Dauenhauer}
{Orthography = RP}
{Dialect = Northern - Interior - Teslin}
{Page = 166}
1  	Dáx̱náx̱ sháa áwé woosh kik'iyán.
2  	Yú áa at wuduwa.eeni yé
3  	dzísk'w áa wduwa.eeni yé
4  	dleeyg̱áa áwé aadéi aawa.aat.
5  	Adax̱ kúx̱dei neildéi ḵux̱ du.áat
6  	wé dleey ldakát
7  	wududli.aat.
8  	Aag̱áa áwé dáx̱náx̱ woosh kik'iyán
9  	wé tléiḵw
10 	wé tléiḵw x̱oot áwé s woo.aat.
11 	Ha ch'a a x̱oot has wu.aadí ch'u tle
12 	tle has du náḵ aawa.aat.
13 	Adax̱ wé kik'i.aa
14 	wé du shátx̱, "Tláakw déi" yóo áwé adaayaḵá.
15 	Ash ítx̱ yaa nagút.
16 	Ch'u tle tláakw áwé ḵa wé
17 	áx̱ ayaawa.adi yéix̱ yaa nagút.
18 	Adax̱ aag̱áa áwé
19 	wé shatx̱i.aa
20 	tle wé
21 	ch'u ḵóonáx̱ wé
22 	áwé x̱óots
23 	yá áx' gándei woogoodi yé
{Page = 168}
24	ḵóonáx̱ anax̱ kwshéi wé yaa nagut; áwé a káa yan kamdliyás'.
25	A kaax̱ áwé kei mshix̱'íl' yu.á.
26	Tle yá du tléig̱u tle ldakát á du jináḵ yax̱ kamjix̱ín.
27	Aag̱áa áwé xóots
28	gúshé aadéi adaayaḵa yé? A éet yaḵá aawatée.
29	Wé du kéek' kwá tle ash nák woogoot.
30	Aag̱áa áwé 
31	aag̱áa áwé ash kagéit uwagut wé ḵáa.
32	E!
33	Goodáx̱ ḵáa sáyá yéi yatee?
34	Yées ḵáa.
35	Tle ash x̱ándei yaa nagúdi teen áwé yéi adaayaḵá
36	"Ax̱ een na.á.
37	Ax̱ een na.á," yóo adaayaḵá.
38	"Tléik' !
39	Ax̱ éesh
40	hás xat gux̱saháa."
41	"Aadéi gax̱too.áat.
42	Ch'u tle, ch'u tleix̱ ax̱ een na.á
43	yá ax̱ neiléedei
44	yá ax̱ neiléedei
45	yú ax̱ neilée áa yéi yateeyi yéidei."
46	Ts'ás shóogu áwé tlél yéi tootí. 
47	Yá du toowóo giwé tle gushé aadéi yoo amsineiyi yé.
48	Yáax' áwé tle aan woo.aat.
49	Tlél tsu naliyéidei s wu.aadí áwé
50	x̱áaw
51	át yatán.
52	Tle a kanax̱ has yaawa.át.
53	Ch'a yeisu l unaliyéit has u.aatji
54	tsu x̱áaw tsu át yatán.
55	Nas'giyeekáx'
56	a kaanáx̱ has yaawa.át.
57	ḵach shaa ásiyu.
58	Awé x̱áaw yáx̱ du tuwáa yatee wé shaawát.
59	Ch'u tle, ch'u yaa has na.ádi áwé, ch'u tle
60	ḵaa x̱oot has uwa.át.
61	Ch'u shugu lingit wáa sá nateech; ch'u yéi du tuwáa yatee.
{Page = 170}
62	Aag̱áa áwé
63	wé aan át woo.aadi aa yéi ash daayatá
64	"Lil kéi eelgénjeeḵ.
65	S'ootaat
66	líl kaa xoot keetées'ik."
67	Ahé
68	de wáa nanéi sgíhé?
69	"Wáa teeyéech sá kwshéi gé yéi xat daayaḵá?"
70	Gushé du aaniḵwáani wé shaawát?
71	Du éesh
72	du tláa
73	gushé.
74	"Wáa teeyich sá kwshé wéi gé yéi xat daayaḵá?" yéi áwé a daa tuwatee.
75	Aag̱áa ch'a yeisú s'ootáat
76	áwé kei mdzigít.
77	Aág̱áa áwé
78	yá x'óow yáx̱ yateeyi át áwé daaḵ aawayísh.
79	Daa ch'a áa at nagataayí yu neil
80	xóots. 
81	Yáadáx̱ áwé tle
82	tle ḵaa gunayáa has uwa.át.
83	Adax̱ áwé xóots ḵu.aa ch'a wéidáx̱ áwé yéi adaanéi nuch.
84	Awé x̱áat.
85	At x'aan
86	yoo shaaká
87	s'aax̱
88	tsálk.
89	Ch'a ḵóonáx̱
90	tléix' táakw.
91	Tléix' táakw yaanáx̱
92	aan wooyeix̱
93	tléix' taakw.eetée ka yú tléix' táakw.
94	Aag̱áa yu táakwdei yaa ḵugaháa áwé
95	yan has toowa.óo.
96	Tlél tsu awuskú tsu ch'a g̱una.átx̱ sateeyi, du toowóoch ḵu.aa ch'u tle lingit áyá yéi yatee.
97	"Hé keenaa áhé áa ḵugax̱too.óo," yóo.
