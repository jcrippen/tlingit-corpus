{Number = 027}
{Type = Original}
{Title = Yéil Yaagú / Raven Boat}
{Author = Jeeník / Jennie White}
{Clan = Shangukeidí; Xʼatka.aayí yádi}
{Source = D&D 1987:298–301}
{Transcriber = Fred White}
{Orthography = RP}
{Page = 298}
1	Kulix̱éitlʼshan wé eey.
2	Dax̱dahéen L’uknax̱.ádi ax’ héent wudzik’ít’.
3	Wé Ltu.aa yaa kawudaayí a tóodei wookoox̱u aa áwé.
4	Tlél tsú dleit ḵáa yá Alasgi awuskú.
5	Tlé yú gus’ yát wulihásh
6	at doogú daa.aax̱w.
7	Tlé yá plástic gwéil ooyaa núch at naasí.
8	Xóots naasí.
9	Tlé dulxáash tsú áwé s wóochdei dusḵáa.
10	At naasí
11	gwéil áwé wé at doogú; tlé yú gus’ yat wulihásh Ltu.aa.
12	Wé héench aan yéi ḵuwsineeyi át.
13	Ach áyá yá Alasgi kaadéi
14	Anóoshi ḵuwashee.
15	Ayá a káx̱ ḵuwduwashee yá Alasgi kax’ Lingít.
16	Has tsú tlél
17	tlél washéin has oo.oo, ch’a yéi
18	s’ís’aa een at has wulis’ées.
19	Ltu.aanáx̱ s’é kei aawlis’ís
20	Anóoshi yaagú.
21	Awé
22	Lingít l atyax̱ sh koolneek.
23	Yéil yaagú áyú.
24	Yóo áyú kdunéek wooch een,
{Page = 300}
25	Yéil yaagú.
26	Yú Anóoshi áyú yéi yaa kanduník.
27	Wudusteení tle téix̱ yoo ḵug̱ux̱sateek.
28	Ch’u yeedát yéi yatee yá Lingít.
29	Awé yóot’át
30	s’áxt’.
31	A tóonáx̱ kukawduwatúl
32	ḵa
33	ketlháatl’i
34	gwéil yax̱ wduwaḵáa ḵa yátx’i náa
35	atoo yéi wduwa.oo.
36	Tléi téix̱ yoo ḵug̱ux̱sateek.
37	Yóo áwé Lingít aadéi yaa sh kagalnikch’i yé.
38	Wé s’íksh,
39	á ḵu.a áwé a toonáx̱ ḵukawduwatúl,
40	k’e i tunax̱kudutées’ yáx̱.
41	A tóonáx̱ áwé dultínch
42	wé Ltu.aanáx̱ kei klas’ées’.
43	Hél téix̱ ḵugux̱satee aag̱áa.
44	Ketlháatl’i tsú ḵaa séix̱ yawduwaḵáa.
45	S’áxt’
46	ḵu.a áwé yéi kwdagei
47	tsú a toonáx̱ ḵukawduwatúl.
48	Ḵáa yátx’i
49	séi yei duwa.óo.
50	Aadéi yóo at kaawaniyi yé shukát wé shgóona shudultee nóok.
