{Number = 026}
{Type = Text}
{Title = Anóoshi / First Russians}
{Author = Yaaneekee / Charlie White}
{Clan = Lʼuknax̱.ádi; Teiḵweidée Yádi}
{Source = D&D 1987:292-297}
{Transcriber = Fred White}
{Orthography = RP}
{Page = 292}
1	Nasʼgadooshú jinkaat ḵaa nasʼgadooshú áyá ax̱ katáagu.
2	August
3	15th
4	dax̱ áyá yé yakakg̱wagéi
5	ax̱ katáagu.
6	Aag̱aa kux̱dzitee.
7	Sʼitáḵ
8	ax̱ éeshch áa x̱at wusiwát.
9	Du hídi at al.aayéen ax̱ éesh Sʼitáḵ.
10	Axʼ áyá ḵux̱dzitee.
11	Atx̱ áyá x̱at uwawát.
12	Ax̱ éeshch aa x̱at wusiwát.
13	Aaa,
14	áa adáx̱ áyá
15	yá Laax̱aayík yóo duwasaagu yé at haawligásʼ
16	Sʼitáḵdáx̱.
17	Ayá áxʼ yei haa wootix̱wxʼ.
18	Aaa, yá Lʼuknax̱.ádi yóo haa duwasáakw.
19	Aaa, yá Lingitʼaani tóoxʼ
20	tlél tlax̱ haa shayawdahaa.
21	Aaa,
22	Lʼuknax̱.ádi
23	átg̱aa tutí.
24	At has yawuguwún.
{Page = 294}
25	tsu héináx̱ á Iḵhéeni a wát,
26	átg̱aa tutí.
27	Aaa, áyá
28	yá Yakwdáatt has yawaagóo
29	jinkaat yaakw
30	yá at doogúg̱aa tutí.
31	Aaa,
32	kúx̱dei yaa has yakwdagoo áyá
33	has du kaxʼ yaa kaawadaa
34	yú eey.
35	Waa sá akat x̱át seiwaxʼakw a saayí?
36	Aaa, Lituya Bay.
37	Ayá
38	axʼ héent
39	wdzikʼít Lʼuknax̱.ádi,
40	jinkaat yaakw,
41	hóochʼ
42	tlél tsu tleináx̱.
43	Kúx̱dei nú káxʼ has du een wulihaash
44	dáx̱náx̱ ḵáa.
45	A tadáat ḵéen
46	dáx̱náx̱.
47	Xʼaatsʼákʼu
48	yóo aa duwasáakw
49	ḵa
50	Xíxchʼi Shaan.
51	Kúx̱dei nú káxʼ has du een wulihaash
52	yú yaakw a tadáat has ḵéen.
53	Woosh dayéen has daḵeen akát.
54	Has du kaa yandéi yaa xiga.aat áyá
55	yá Xíxchʼi Shaan yóo duwasáagu aa
56	xíxchʼ áyú a x̱ʼeitee.
57	G̱wá-gwá-gwá-gwá.
58	Yá du dayéen aayí ḵu.aa áyú
59	sh wudlig̱áḵ yéil yáx̱ áyú.
60	Sh dli.áx̱ch,
61	g̱áa-g̱áa-g̱áa-g̱áa-g̱áa.
62	Dei yáa yeedát yáx̱ has du kaa yándei yáa xeina.át.
63	Yaakw tadaat has ḵéen.
64	Hóochʼ!
65	Hél has wuduskú waa sá has kawdayaayí.
{Page = 296}
66	Has du kaa yan xeewa.at déi.
67	Wé has du een aa hás ḵu.aa hóochʼ.
68	Kutx̱ shuwaxeex.
69	Tle has du eetéex̱ áyá ḵeiwa.aa
70	yá yaakw tadaat has ḵeení.
71	Aaa,
72	anax̱ áyá
73	yá
74	has awa.oowú
75	at doogú--
76	cháatl xáasʼi gwéil, yáa yeedát
77	ḵudziteeyi aa
78	sélʼ gwéil yax̱ gíyú utée,
79	tlél ulnaawún,
80	yú cháatl xáasʼi gwéil yéi duwasáakw,
81	a tooxʼ áwé yei duwa.óo wé at doogú,
82	yáxwchʼ
83	naag̱asʼéi
84	ldakát át, kʼóoxʼ
85	kʼóoxʼ doogú
86	kóoshdaa
87	nukshayáan,
88	everything--
89	á áyá
90	Anóoshi aanídei akawahéitʼ.
91	Anax̱ áyá
92	adaaxʼ yana.áa
93	Anóoshi
94	áyá has ḵoowashee
95	yá yan tlʼátgi has a yung̱adláaḵ.
96	Anax̱ áyá
97	yan awlisʼís yá Lituya Bay
98	Anóoshi.
99	Anáx̱ áyá yá yan tlʼátgi has ayawadlaaḵ
100	yú at doogú wé Lʼuknax̱.ádich aan too yei uwaháayi.
101	Atx̱ has du aaní dei akawahéitʼ.
102	Anáx̱ áyá yá tlʼátkʼ has awayadlaaḵ Anóoshich.
103	Haaw!
104	Dei áyá yan kax̱wliník.