{Number = 026}
{Type = Text}
{Title = Anóoshi / First Russians}
{Author = Yaaneekee / Charlie White}
{Clan = Lʼuknax̱.ádi; Teiḵweidí Yádi}
{Source = D&D 1987: 292–297}
{Date = 1962}
{Place = Yakutat}
{Recorder = Wooshjix̱oo Éesh George Ramos}
{Transcriber = G̱unáakʼw Fred White}
{Orthography = RP}
{Dialect = Northern – Coastal – Yakutat}
{Page = 292}
1	Nasʼgadooshú jinkaat ḵaa nasʼgadooshú áyá ax̱ katáagu.
2	August
3	15th
4	dáx̱ áyá yé yakakg̱wagéi
5	ax̱ katáagu.
6	Aag̱áa kux̱dzitee.
7	Sʼitáḵ
8	ax̱ éeshch áa x̱at wusiwát.
9	Du hídi át al.aayín ax̱ éesh Sʼitáḵ.
10	Áxʼ áyá ḵux̱dzitee.
11	Atx̱ áyá x̱at uwawát.
12	Ax̱ éeshch áa x̱at wusiwát.
13	Aaa,
14	áa adáx̱ áyá
15	yá Laax̱aayík yóo duwasaagu yé át haa wligásʼ
16	Sʼitáḵdáx̱.
17	Áyá áxʼ yei haa wootíx̱wxʼ.
18	Aaa, yá Lʼuknax̱.ádi yóo haa duwasáakw.
19	Aaa, yá Lingitʼaaní tóoxʼ
20	tlél tlax̱ haa shayawdahaa.
21	Aaa,
22	Lʼuknax̱.ádi
23	átg̱aa tutí.
{Comment = Line 24 yawuguwún short low stem seems weird, need to verify and possibly correct.}
24	Át has yawuguwún.
{Page = 294}
25	tsu héináx̱ á Iḵhéeni a wát,
26	átg̱aa tutí.
27	Aaa, áyá
28	yá Yakwdáatt has yawaagóo
29	jinkaat yaakw
30	yá at doogúg̱aa tutí.
31	Aaa,
32	kúx̱de yaa has yakwdagóo áyá
33	hasdu kaxʼ yaa kaawadaa
34	yú eey.
{Comment = Line 25 looks like a fragment wáa sá followed by a sentence; maybe insert semicolon.}
35	Wáa sá a kát x̱át seiwaxʼákw a saayí.
36	Aaa, Lituya Bay.
37	Áyá
38	áxʼ héent
39	wdzikʼít Lʼuknax̱.ádi,
40	jinkaat yaakw,
41	hóochʼ
42	tlél tsu tleináx̱.
43	Kúx̱dei nú káxʼ hasdu een wulihaash
44	dáx̱náx̱ ḵáa.
45	A tadáat ḵéen
46	dáx̱náx̱.
47	Xʼaatsʼákʼu
48	yóo aa duwasáakw
49	ḵa
50	Xíxchʼi Shaan.
51	Kúx̱de nú káxʼ hasdu een wulihaash
52	yú yaakw a tadáat has ḵéen.
53	Woosh dayéen has daḵéen a kát.
54	Hasdu káa yánde yaa xiga.áat áyá
55	yá Xíxchʼi Shaan yóo duwasáagu aa
56	xíxchʼ áyú ax̱ʼeitee.
57	G̱wá-g̱wá-g̱wá-g̱wá.
58	Yá du dayéen aayí ḵu.aa áyú
59	sh wudlig̱áḵ yéil yáx̱ áyú.
60	Sh dli.áx̱ch,
61	g̱áa-g̱áa-g̱áa-g̱áa-g̱áa.
62	De yá yeedát yáx̱ hasdu kaa yánde yáa xeina.át.
63	Yaakw tadaat has ḵéen.
64	Hóochʼ!
65	Hél has wuduskú wáa sá has kawdayaayí.
{Page = 296}
66	Hasdu káa yan xeewa.at déi.
67	Wé hasdu een aa hás ḵu.aa hóochʼ.
68	Kutx̱ shuwaxeex.
69	Tle hasdu eetéex̱ áyá ḵeiwa.aa
70	yá yaakw tadaat has ḵeení.
71	Aaa,
72	anax̱ áyá
73	yá
74	has awu.oowú
75	at doogú–
76	cháatl xáasʼi gwéil, yá yeedát
77	ḵudziteeyi aa
78	sélʼ gwéil yáx̱ gíyú utée,
79	tlél ulnaawún,
80	yú cháatl xáasʼi gwéil yéi duwasáakw,
81	a tóoxʼ áwé yei duwa.óo wé at doogú,
82	yáxwchʼ,
83	naag̱asʼéi,
84	ldakát át, kʼóoxʼ,
85	kʼóoxʼ doogú,
86	kóoshdaa,
87	nukshayáan,
88	everything–
89	á áyá
90	Anóoshi aaníde akawahéitʼ.
91	Anax̱ áyá
92	a daaxʼ yana.áa
93	Anóoshi
94	áyá has ḵoowashee
95	yá yantlʼátgi has ayung̱adláaḵ.
96	Anax̱ áyá
97	yan awlisʼís yá Lituya Bay
98	Anóoshi.
99	Anáx̱ áyá yá yantlʼátgi has ayawadlaaḵ
100	yú at doogú wé Lʼuknax̱.ádich aan tóo yei uwaháayi.
101	Atx̱ hasdu aaníde akaawahéitʼ.
102	Anáx̱ áyá yá tlʼátkʼ has awayadlaaḵ Anóoshich.
103	Haaw!
104	De áyá yan kax̱wliník.
