{Number = 017}
{Type = Text}
{Title = Kaatsʼ}
{Author = Tseexwáa / J.B. Fawcett}
{Clan = Wooshkeetaan; Tʼaḵdeintaan yádi}
{Source = D&D 1987:218-243}
{Transcriber = Ḵeixwnéi / Nora Marks Dauenhauer}
{Orthography = RP}
{Dialect = Northern – Coastal – Juneau}
{Recording = Dauenhauer 19-A 00:00–??:??}
{Page = 218}
1	Likoodzí sh kalneek áyá.
2	Chʼa ldakát át áyá yaa yanaxíx.
3	Chʼu chʼáagudáx̱
4	yú alʼóon
5	atgutóot aa wu.aadín
6	lingít
7	ḵa héen x̱ukaanáx̱ aa at eenín.
8	“Daa sáyú aan has at een?”
9	yóo áyá x̱ʼayaduḵá
10	a x̱oo aa ḵu.oo.
11	Xʼoon táakw sá shoowaxeex.
12	Ha aan at du.een át x̱áa yá ḵustéeyin.
13	Lingítch
14	aadé s at in yé,
15	yú heentak.ádi tsú
16	aadé kéi s ashátji yé
17	ḵa yá át woo.aadi át,
18	yá héen x̱ukaanáx̱ aa
19	aadé s a.eeni yé
20	áwé wdudzikóo
21	ḵa yú dáaḵt woo.aadi át x̱á.
22	Ha yá ḵáa ḵu.aa
23	at natí áyú
24	keitl.
{Page = 220}
25	A ḵoowúdáx̱ áyu yéi daadunéiyin
26	yú daḵka.ádi tlenxʼ
27	dligéixʼi át.
28	Keitl teen áwé yéi daadunéi nuch
29	keitl teen.
30	Aag̱áa áwé
31	a x̱ʼéit uwagút.
32	Du shát ḵudzitee
33	wé káa
34	du shát ḵudzitee.
35	Wáa sáyá?
36	Chʼu yeisú akoo.aag̱ú áyá
37	ḵáaḵwx̱ daak uwagúdi yáx̱ áyú yatee.
38	Xóots yóo duwasáagu át áwé.
39	Héidu áxʼ yéi at kawdiyaayi yé,
40	Kichx̱áandáx̱ haandé kaawaháa.
41	Daḵká áwé.
42	Yees G̱eey yóo áwé duwasáakw Lingítch
43	dleit ḵáach ḵwá Yes Bay.
44	Axʼ áwé yéi yan at kawdiyáa.
45	Wé héench áwé; aatlein héen áwé.
46	Haaw.
47	Wáa nanéi sáwé?
48	Chʼu yeisú
49	chʼu yeisú akoo.aag̱ú áwé
50	ash woosháat.
51	Tle ayawuyeigí áwé.
52	Tle a x̱ʼéit áwé uwagút
53	wé at ḵoowú.
54	Áwé gáani yux̱ woogoot
55	wé át.
56	Aadé áwé neil ash uwax̱ích.
57	Ḵaju áwu gíwé gé du shát
58	wé shéech aa xóots.
59	Wé neilú á.
60	Áyá a daa áyá aawasháat.
61	Shaawát áwé du waḵshiyeexʼ.
62	Tle awusháadi áyá
63	“Héidu áwé x̱at g̱asneix̱?”
64	yóo áwé yaawaḵaa
65	Kaatsʼ ḵu.aa.
66	Chʼu yeisú xʼóolʼ yáx̱ teeyí wé du x̱úx̱ wé gáan
67	ldakát át koowashée.
{Page = 222}
68	Wé átg̱aa ḵushée
69	wé du keitlxʼí
70	du keidlí
71	yanax̱ áwé ash woox̱eech.
72	Ách áyá at kookeidéex̱ sitee,
73	“Ash tayee
74	yá a káa yei s ḵéich.”
75	Sdu yei.ádi haaw áwé sdu yei.ádix̱ sitee wé át.
76	A káx̱ áwé loowatsaaḵ.
77	Chʼáakwx̱ sateeyí áwé
78	wéináx̱ neil uwagút.
79	Hít áwé
80	hít áwé
81	du waḵshiyeexʼ
82	wé at ḵoowú ásiwégé.
83	“Goosú yáade neil x̱waax̱iji lingít”
84	yóo áwé yaawaḵaa wé át.
85	“Tsáaxʼ áwé yáadu á.
86	Tsáaxʼ áwé yáadu á.
87	Wé yáanáx̱ neil iyatée,
88	yáadu á.”
89	A waḵkáḵ wooshee du x̱úx̱.
90	Aadé sh daa tuwditee
91	yá ash daat jiwusḵóoxʼu
92	wé shaawát ḵu.aa
93	aadé sh daa tuwditee.
94	Tlél du tuwáa ushgú akawuneegí.
95	A waḵkáx̱ wooshee du x̱úx̱.
96	Tlél aadé a náḵ nax̱wdzigeedi yé ḵoostí.
97	Nagútch
98	gáande.
99	Aag̱áa áwé ash shukoojeisʼ nuch.
100	“Tlél wáa sá ikg̱watee.
101	Tlél wáa sá ikg̱watee.”
102	Wáa nanéi sáyu át ḵoowaháa.
103	Tléixʼ dís
104	tléixʼ taatx̱ áwé sitee du waḵshiyeexʼ
105	hú ḵu.aa
106	ḵach tléixʼ dís áwé.
107	Tlél ḵoostí
108	Kaatsʼ ḵu.aa.
109	Hóochʼ.
110	Ḵáaḵwt uwanéi.
{Page = 224}
111	Hóochʼ áyú.
112	Tlél wuduskú goosú á.
113	Ḵudushee nuch.
114	Du kéekʼ hás
115	tlax̱ kikʼi.aa ḵudzitee
116	aawasháa.
117	Du yáx̱ yées shaawát aawasháa
118	wé kikʼi.aa.
119	Du húnx̱w ḵu.aa
120	at sʼaatxʼí.
121	Áwé yéi yandusḵéich “héitʼaa ḵu.aa x̱áa déi
122	du húnx̱u káx̱ ḵukg̱washée.”
123	Duwaḵeet
124	wududziteen áyú du x̱ʼus.eetí
125	aáa
126	jiwánnáx̱
127	yá héen yix̱ ekei wlishóo.
128	Wáa sáyú
129	yatseeneit x̱ʼusyík tʼaḵkáx̱ kei wlishóo
130	yú ḵaa x̱ʼus.eetí.
131	Aag̱áa áyá wduwaḵít
132	“Átch gíyá wsineix̱”
133	yóo x̱ʼayaduḵá.
134	Aan yátxʼi yéi sh kalneek.
135	Chʼa aadé yéi nay.oo xʼwán.
136	Xʼéig̱aa sh kalneek áyá
137	xʼéig̱aa sh kalneek áyá.
138	Anax̱ wududzikuwu át áyá
139	du x̱ʼéidáx̱
140	a áyá.
141	Keitl
142	tóo akayanook.
143	Yú neilxʼ áyú g̱agaan x̱ʼoos áwé oowayáa.
144	Neildé
145	koodagánch neildé.
146	G̱agaan x̱ʼoos áwé oowayáa
147	wé keitl tundatáani áwé,
148	wé áa kdahánch,
149	wé shaawát.
150	Tlél yóo s a woodláḵkw.
151	Goosú á hú?
152	Ldakát yéit kudushée.
{Page = 226}
153	Tlél du yaḵaayí ḵoostí
154	yú kikʼi.aa ḵu.aa
155	“Héitʼaa ḵu.aa x̱áa déi.”
156	Wuduziteen áyú du x̱ʼus.eetí.
157	“Héitʼaa ḵu.aa x̱áa déi du húnx̱w
158	du húnx̱wg̱aa ḵukg̱washée“
159	yóo áyú yandusḵéich du húnx̱u hásch
160	wé kikʼi.aa.
161	Du shát
162	shawatshaan.
163	Wáa nanéi sáyú át koowaháa.
164	Du keitlxʼí
165	“At Xʼéeshi Gwálaa”
166	yóo ayasáakw tléixʼ aa du keidlí.
167	Tleixʼ aa ḵwá “Shaayeesxwáa.”
168	Tléix' aa ḵu.aa
169	kát x̱at seiwaxʼákw.
170	Násʼk keitl
171	tle number one
172	Shaayeesxwáa.
173	Áwé
174	wáa nanéi sáwé yéi yaawaḵaa
175	“ax̱ téeli yan sané xʼwán
176	ax̱ téeli
177	kg̱wagóot
178	chʼa ḵukḵwashée áwé.”
179	Ḵach hóoch ḵu.aa síyú gé a káx̱ ḵukg̱washée du húnx̱w gé?
180	Woosh woox̱ʼáanxʼ yú xʼáan sʼaatxʼí ḵu.aa.
181	Wáa nanéi sáwé yéi yaawaḵaa wé shaawát,
182	“Haahá.
183	Iyatéen gé?
184	Iyatéen gé?”
185	Áxʼ áwé ash waḵkooḵá
186	áa wdihaan
187	tsu áa kdahánch.
188	Tléikʼ,
189	tlél ḵúx̱de yóo udatí
190	chʼu yéi adaaneiyí áwé x̱ʼawoolt loowagúḵ wé át.
191	Ách áwé yáa yeedát xóots
192	xóots a ḵoowú yeeysikóo
193	aan yátxʼi daaxʼoon x̱ʼadakítʼx̱
194	woosh géide
{Page = 228}
195	aa a yeewú aa.
196	Á anax̱ áwé
197	x̱ʼadakítʼx̱
198	á anax̱ áwé
199	yeedát yéi kwdayéin.
200	Aag̱áa yú gaaw ḵu.aa
201	ayaawadlaaḵ wé
202	chʼa yeisú yéi at ḵunoogú áwé x̱ʼawoolt loowagúḵ wé keitl.
203	Aadé s yadaxún wé at ḵoowú x̱ʼé.
204	Ayaawatín du keitlxʼí.
205	“Ax̱ keidlí!”
206	á áwé
207	“Gu.aa yáx̱ xʼwán,”
208	yóo áwé ash yawsiḵaa.
209	“I gu.aa yáx̱ xʼwán.”
210	Tlél aadé nax̱wdzigeedi yé.
211	Tlél áyú yú óonaa ḵaa jee.
212	Yú át
213	chooneit áwé.
214	Óonaa yáanáx̱ litseen.
215	Aa x̱wsiteen.
216	G̱án, yéi wé kwdliyáatʼ.
217	Kasiyéi.
218	Yú ksatán yáaxʼ yú at doogú a kadzaasí
219	litseen.
220	Wé a lú aa ḵwá yéi kwdiyáatʼ.
221	Sʼaaḵ.
222	Kʼwátʼ yáx̱ kadiwxásʼ a shuyatóox̱ dutsaaḵ.
223	A tóotx̱ yóox̱ xeex.
224	A tóode yoo yaxíxk yú át.
225	Tle at katé áwé.
226	Yéi áwé at eenín lingít.
227	Chʼu yeisú
{Comment = Line 228 has the sound effect on a following unnumbered line.}
228	a daa yoo jikool.átgi áwé. (Slap!)
229	Tlél aadé nax̱wdzigeedi yé.
230	X̱wasikóo du saayí.
231	Chʼu tle ḵúnáx̱ áwé xʼóolʼ yáx̱
232	x̱at yatee
233	yá lidzée.
234	Lidzée cha shaatkʼ.
235	Sometimes tsá
{Page = 230}
