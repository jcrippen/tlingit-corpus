{Number = 010}
{Type = Text}
{Title = Naatsilanéi / Naatsilanéi}
{Author = Kéet Yaanaayí / Willie Marks}
{Clan = Chookaneidí, Brown Bear House (Hoonah); Lukaax̱.ádi yádi}
{Source = D&D 1987:109–121}
{Transcriber = Ḵeixwnéi / Nora Marks Dauenhauer}
{Orthography = RP}
{Dialect = Northern – Coastal – Hoonah}
{Page = 108}
1.	A dlaak' áwé aawasháa wé k'isáani.
2	Naatsilanéi
3	yóo gíwé duwasáakw.
4	Áwé aan sh kalnik nuch wé du kaani yán,
5	aadéi ashigóogu yé yú six̱aagu jáajee.
6	Áwé a yeet has awuwawóoḵ
7	yóo taan eejí
8	a kaanáx̱ yei wugoodí.
9	Ách áwé yan has uwanéi.
10	"Ha k'e daak x̱at yayx̱á!" yóo gíwé x̱'awooḵá wé ḵáa.
11	Dei du jeewú a
12	wé six̱aagu jáajee.
13	Áx' áwé daak yawduwax̱áa aadéi.
14	Daak yawduwax̱áa.
15	A daat ḵóox̱ áwé,
16	há'! taan
{Page = 110}
17	yóo x'áat' ká.
18	Kei jilashátch
19	wé teet.
20	Du tóog̱aa nanéi áwé yándei
21	é! kei wjik'én.
22	Ch'u shóogu áx̱ wulixáat'i yé áwé.
23	Héendei gux̱shax̱'éel' yóo áwé duwajée.
24	Ch'a yéi gíyú s asayahéi; héent wusgeedí tlél tsu yéi s agux̱saneix̱.
25	Áyá s ash yaawadlaaḵ áyú.
26	Dikeenaa a shantóodei wjixeex.
27	A shakéedei yóo gwáa wéi gé.
28	A x̱oot wujixíx wé taan.
29	About four, five atáaḵ áwé
30	"Ax̱ shóot yiḵúx̱ déi"
31	yóo yaawaḵaa.
