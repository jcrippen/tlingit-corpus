{Number = 001}
{Type = Text}
{Title = Yéil ḵa G̱uwakaan / Raven and Deer}
{Author = Ḵeixwnéi / Nora Marks Dauenhauer}
{Clan = Lukaax̱.ádi; Chookaneidí Yádi}
{Source = Raven Book}
{Transcriber = Dzéiwsh / James A. Crippen, X̱ʼunei / Lance Twitchell, Ḵaagwáaskʼ / Ishmael Hope}
{Orthography = RP}
{Dialect = Northern – Coastal – Juneau}
{Note = The Raven Book texts are unpublished; page numbers are tentative.}
{Page = 1}
1	Ax̱ dachx̱ánkʼ áwé wa.é.
2	Ách áwé tlél wáa sá utí ax̱ x̱ʼéidáx̱ kayshaxeedí.
3	Tlél ḵwa tlax̱ kʼát x̱washagóok.
4	Chʼas át áwé ux̱sa.aax̱jín áwé yoo x̱ʼatánk,
5	wé tlaagóo.
6	Chʼas át x̱wasa.aax̱í áwé x̱wsikóo.
7	Hél ḵoon koox̱laneek.
8	Tle first time áyá kakḵwalaneek.
9	Chʼu shóogu áwé, Yéil ḵa G̱uwakaan.
10	Chʼa g̱oot yéide kadulneek;
11	aadé x̱wsikoowu yé yáx̱
12	kakḵwalaneek.
13	Tle chʼa g̱oot yéide
14	chʼa yéi gugéinkʼ g̱oot yéide yatee ax̱ aayí.
15	Hél wáa sá utí yá ax̱ shukát
16	sh kawdlineegí ḵu.oo
17	yá G̱uwakaan ḵa Yéil.
18	Dag̱aakʼéi ḵúnáx̱.
19	Chʼa g̱oot yéide ḵwa s aklaneek.
20	Hél wáa sá utí chʼa ayáx̱ duwa.áx̱ch.
{Page = 2}
21	Yéi áyá.
22	Ha kakḵwalaneek áwé dei.
23	Gu.aal kwshégé tlél ux̱ kéi utéeg̱ei.
24	Neechx̱ áwé yaa nagút Yéil.
25	Neechx̱ yaa nagúdi teen áwé kadulnik nuch.
26	Ax̱ gukáaxʼ yéi x̱at gusagéinkʼi,
27	áwé neechx̱ áwé yaa nagút Yéil.
28	Áwé a yáa uwagút wé G̱uwakaan.
29	G̱uwakaan áwé a yáa uwagút.
30	Áwé taay áwé tle yáax̱ dixwásʼ.
31	«Kʼe ax̱ yaḵáawu» tle yoo ash yawsiḵaa wé Yéil
32	«i lug̱eitlʼí tle wéix̱ dixwásʼ.»
33	So he took them and gulped them right away.
34	Ḵúnáx̱ tléḵwgun Yéil.
35	Chʼa wé iyatéen wé grocery áa duhoon yé.
36	Ldakát át has kanalyíchch chʼa atx̱ág̱aa.
37	Áwé aawanóotʼ wé a lug̱eitlʼí,
38	taay ḵu.aa áwé.
39	Áwé tle g̱unéi uwagút.
40	Áwé yéi toowdisháat
41	«Kʼe ḵúnáx̱ áyú yá taay yú g̱uwakaan.
42	Kʼe kanḵaladoodlí sʼé.»
43	Áwé akawlidootl.
44	Yá aas
45	yá x̱ʼaak kaanáx̱ yan uwashóo, aas.
46	«Kʼe a kaanáx̱ aadéi nax̱too.aadí diyáanax̱.á. »
{Page = 3}
47	He wanted to go across.
48	Áwé aadéi tuwatee wé diyáa.
49	Aadé ashung̱agoodít áwé asayahéi.
50	Awsikóo ḵwa naaḵw áwé,
51	wé aas.
52	‹Naaḵw› ḵu.aa áwé yú át áwé yéi duséix̱.
53	Chʼáagu aasí,
54	wudináḵw.
55	A kaanáx̱ áwé asayahéi.
56	«Hél wáa sá ikg̱wanéi, ax̱ yaḵáawu» yú adaayaḵá.
57	Heʼs calling him ‹ax̱ yaḵáawu›.
58	Áwé
59	«Kʼe i shukát anáx̱ yánde kḵwagóot.»
60	Áwé tle
61	a kaanáx̱ yaa nagút.
62	Wé x̱ʼaak ḵu.aa áwé
63	naaléi yú diyéede.
64	A kaanáx̱ áwé
65	át tán wé naaḵw.
66	Áwé áa ashukoojeisʼ
67	«Yú áwé a káanáx̱ yánde kg̱eegóot, ax̱ yaḵáawu. »
68	«Úsh x̱at latín kútlʼ!» tle yéi yanaḵéich.
69	«Úsh x̱at latín kútlʼ! Úsh x̱at latín kútlʼ!»
70	Tle yá a káanáx̱ yánde yaa nagút áwé tle a shuká kadaḵéen.
71	A shuká
72	áx̱ yaa nagúdi
{Page = 4}
73	tle yaa ndaḵín.
74	Hél tlax̱ kʼát du koodáali a káa yéi wutee wé naaḵw ká.
75	Áwé
76	a kaanáx̱ yan uwagút
77	tle tsu ḵúx̱de.
78	Ḵúx̱de a kaanáx̱ yan uwagút.
79	A shuká daḵéen de áwé wé aas
80	kaanáx̱.
81	Tle a kaanáx̱ yan góot áwé yéi ayawsiḵaa wé du yaḵáawu
82	«Kuna.áaḵw, ax̱ yaḵáawu.
83	Héináx̱ aadéi gax̱too.áat tle,
84	tle yaa gax̱too.áat wé aaníde.»
85	Áwé hú
86	a kaanáx̱ yan uwagút tsu.
87	A kaanáx̱ yan góot áwé tle tsu á akawliník,
88	«A kaanáx̱ yan gú dé, ax̱ yaḵáawu!
89	Hél uldzée, a kaanáx̱ yan gú!»
90	Tle a kaanáx̱ áa kei uwagút wé g̱uwakaan.
91	Tle a káx̱ yaa nagúdi áwé du een woolʼéexʼ
92	wé aas naaḵw.
93	Du een woolʼéexʼ tle daak wudzigít
94	tle wé x̱ʼaak táade.
95	X̱ʼaak táaxʼ áwé tle woonaa
96	wé G̱uwakaan.
97	Áwé
{Page = 5}
98	a x̱áni yaa woogoot.
99	«Ax̱ kútlʼi ée!» a daadé g̱áax̱.
100	«Ax̱ kútlʼi ée-ee!
101	Ax̱ kútlʼi ée-ee!
102	Ax̱ kútlʼi goonáx̱ sá óosh iḵasax̱aa?
103	Goonáx̱ óosh iḵasax̱aa?»
104	Áwé
105	chʼas a tóoḵnáx̱ áwé tlél uldzée.
106	A tóoḵnáx̱ áwé awsix̱áa.
107	Tle awsikʼítʼ.
108	Héixʼ áwé a daadé g̱áax̱ wé du kútlʼi.
109	Yéi áwé ayasáakw ‹ax̱ kútlʼi›.
110	Áwé
111	awsikʼítʼ.
112	Yéi áwé x̱wsikóo.
