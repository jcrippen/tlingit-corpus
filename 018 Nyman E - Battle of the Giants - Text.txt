{Number = 018}
{Type = Text}
{Title = Ḵudziteeyi Át Ḵulagaawú / The Battle of the Giants}
{Author = Seidayaa / Elizabeth Nyman}
{Clan = Yanyeidí; Ḵaach.ádi yádi}
{Source = Nyman & Leer 1993:2-6}
{Transcriber =  Weihá / Jeff Leer}
{Orthography = RP}
{Dialect = Northern - Inland - Atlin}
{Page = 2}
1	Tle wéi / wooch keeká áwé át has datéeyin yú.á,
2	yáadu á wé Lkoodaséitsʼk,
3	yáadu á wé Wasʼasʼéi.
4	Á áwé tle wooch tugéit has x̱ʼawdli.át.
5	Tle kʼadéin wooch een has datéeyin,
6	chʼa wáa sáyá has at kaawa.aaḵw tle chʼa wooch x̱ʼayáx̱.
7	Á ḵu.as giant
8	ḵudziteeyi át yéi has ayasáakw.
9	Á áwé
10	tle chʼa yáakʼudé áwé chʼu tle ḵuwdudlihaa.
11	Tlél tsu wáa sá utéeyin yú.á yá shaaxʼw,
12	chʼu tle daat yáx̱ sá dag̱aatee.
13	Áyú has ḵulagaawu áwé yóo,
14	ách áwé yóo dag̱aatee a x̱oo aa áwé yóo,
15	yóo,
16	wé shaa.
17	Á áwé,
18	“X̱át ax̱ aayíx̱ nax̱satee yá Tʼaaḵú,”
19	yóo áwé wooch has daayadaḵá.
20	“Tléikʼ, de yan x̱á x̱waanuk,
21	tlél aadé aax̱ g̱unayéi ḵwaanoogu yé,”
22	tle yéi yaawaḵaa.
23	Tle wé kaax̱ shagax̱dulʼixʼ aa yoo x̱ʼatánk áwé.
24	A shukát ḵu.a chʼa wooch has x̱ʼadaxéett x̱á,
25	chʼu tle kát has seixʼaaḵwch tle,
26	tle tsu yáaxʼ áwé chʼu tle a daa kei has x̱ʼeil.aatch,
27	wooch has x̱ʼadaxéett.
28	De wáa nanée sáwé chʼu tle wóosht has at jishoowanéi.
29	Tle aawasháat, wé Wasʼasʼéich áwé woosháat yú.á.
30	Tle ḵúnáx̱ tle ya a shaayi tle yáaxʼ tle aax̱ aawalʼéexʼ,
31	kaax̱ aseiwalʼéexʼ.
32	Tle yú diyáade áwé kei aawag̱íxʼ,
{Page = 4}
33	“Lkoodaséitsʼk shaayíx̱ / nax̱satee.”
34	Áwé chʼu tle yóo yatee,
35	aasxʼi sáani áa yoo kawsi.áa.
36	Tle a téix̱ʼi áwé tle aax̱ kei aawax̱útʼ,
37	wé Tʼaaḵú ash jikáx̱ akawulḵeedích áwé.
38	Yá du téix̱ʼ,
39	“Lkoodaséitsʼk téix̱ʼi ḵu.a Tʼaaḵú Téix̱ʼix̱ nax̱satee.”
40	áwé tle wéi yéi naadaa tle yéi,
41	tle yáat uwaxíx.
42	Tle yú ḵaa téix̱ʼi yáx̱ kayaxát.
43	Yá a leikachóox̱ʼu ḵu.a awé tlax̱ yóo
44	yínde aawayísh
45	áwé tsá anax̱ kei aawayísh.
46	Tle yáat yáx̱ kayaxát wéit.
47	Chʼa daat yís sáwé yáat aas áa wsi.aa yáat,
48	ha tle yá ḵaa x̱ikshá yáx̱ tle yóo.
49	Yáat áwé wé a leikachóox̱ʼunáx̱ kei aawax̱útʼ,
50	tle yáat,
51	tle áx̱ naadaa tle yóo.
52	“Ya Tʼaaḵú kaadé ng̱adaa yá tʼéexʼ kahéeni,
53	chʼa ldakát ḵaa x̱ʼeis,
54	Lingít x̱ʼeis,” yú.á.
55	Á áwé
56	wáa sá i tóoch tsu gúxʼaa / tlél katulalʼúxʼx̱ aadé si.áatʼi yé
57	wé héen.
58	Áwé yeedát áwé a káx̱ has x̱ʼax̱awóosʼ –
59	wé Cháankʼi Éesh yéi sh kalneek
60	tle a kanax̱ yei uwagút wé xʼáatʼkʼátskʼu x̱á,
61	tle kʼadéin a daa yoo akwdlig̱ínk yóo akanéek.
62	Chʼu tle té áwé yéi yatee,
63	chʼu tle solid rock áwé yéi yatee yóo akanéek.
64	Chʼu tle yu diyíndáx̱ áwé yéi kwsikaak
65	wé té.
66	Well, it could be, you know, wé du [leikachóox̱ʼu].
67	Wé g̱éelʼ x̱áawé yéi yatee wé Lkoodaséitsʼk,
68	shaa,
69	shaa áwé / yéi yatee.
70	Á áwé –
{Page = 6}
71	[Wé Wasʼasʼéi áktsú?]
72	Wé Wasʼasʼéi ḵu.a áwé tle
73	du tóon at wootee.
74	Hú ḵu.a,
75	“Keishixjixʼaa keekaadé yéi kḵwasgéet.”
76	Á áwé ách áwu á.
77	“Tlax̱ wáa yan toowajag̱u aa lingít sáwé
78	ax̱ yaax̱ sh tóo gakg̱waltseen,”
79	tle yéi yaawaḵaa / hú ḵu.a.
80	Á áwé wé -
81	anax̱ yan wutuwaḵúx̱.
82	Áwé ax̱ x̱án aa yéeyi tlél…
83	Óh - chʼu g̱unáa yateeyi yéidáx̱
84	du jidé at gug̱waxéex.
85	Tle yéi áwé a yáx̱ kei wdlitlétʼ wé shaa,
86	tle yéi x̱áawé yatee.
87	Tle yéi kínde kei yaawatsáḵ.
88	Yáat áwé chʼu tle yóo daak uwanugu yé yáax̱ yatee.
89	Áwé yáat áwé áx̱ kei uwagút tle yóo,
90	tle yóo,
91	tle wé daak uwanugu yé yáx̱ yateeyi yé.
92	Tle aadé yaa gagóot áwé tsá yú.á tle
93	wé yínde áwé ḵux̱ awdlig̱ín, tle wé yaakw tlél duteen.
94	“Ha wáa sáyá déis ḵúx̱de kḵwadagóot?”
95	Á áwé chʼa yá áx̱ kei nagut yé áwé wé kéitladi kʼwátʼi tle yóo
96	áx̱ nali.átk, tle wé a kúdi.
97	A kaax̱ áawé yéi awsinee / wé kéitladi kʼwátʼi.
98	Tle tlél du tóoch wuḵéesh wé –
99	wé yóo daak uwanugu yé yáx̱ yateeyi yéit / wugoodí.
100	How he gonna come back? –
101	he could make it all right.
102	A ách áwé
103	aax̱ ḵux̱ wudigút.
104	Du kʼoodásʼi tóo kwshéiwé yéi aya.óo wé…
105	séit akoostán wé / wé kéitladi kʼwátʼi.
106	Dikée áyú, naalée yú dikée.
107	Oon yoo x̱ʼadudli.áatk,
108	“Líl xʼwán ḵáaḵwx̱ x̱at wuneeḵ léelkʼw,” yéi
109	daayaduḵá.
110	Á áwé
111	ḵaa x̱ʼaya.áx̱ch wé át, wé shaa tsú.
