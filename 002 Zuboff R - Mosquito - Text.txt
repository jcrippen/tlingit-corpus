{Number = 002}
{Type = Text}
{Title = Táaxʼaa / Mosquito}
{Author = Shaadaaxʼ / Robert Zuboff}
{Clan = Deisheetaan, Kaaḵáakʼw Hít; Daḵlʼaweidí yádi}
{Source = D&D 1987:72–81}
{Transcriber = Ḵeixwnéi / Nora Marks Dauenhauer}
{Orthography = RP}
{Dialect = Northern – Coastal – Angoon}
{Page = 72}
1	Áwé
2	wé ax̱ yaagu yíkt
3	“Guide” yóo dusaagun,
4	a yíkt áwé át nax̱aḵux̱ch.
5	Asg̱eiwú.
6	Áwé,
7	yéi x̱at duwasáakw
8	Lingít x̱ʼéináx̱
9	Shaadaaxʼ.
10	Áwé yá
11	yá ax̱ saayínax̱ áwé
12	áwé x̱at woox̱oox̱ Geetwéin.
13	Chʼaagu aayí
14	chʼaakw woonaa.
15	Yées yadákʼwx̱ x̱at sitee.
16	Tle chʼu yees yadákʼwx̱ x̱at sateeyídax̱
17	sʼeenáa yaakw ax̱ jee yéi wootee.
18	I had
19	nineteen hundred and six model,
20	tle shóogunáx̱ come outx̱ yaa nastéeni.
21	Áwé wé
22	déix̱ ax̱ jeexʼ sitee wé yaakw tlenxʼ.
23	Yá hóochʼi aayí áwé
24	ax̱ yéet jeet x̱wasitée.
{Page = 74}
25	Tle akawliwálʼ.
26	He wrecked the boat,
27	wé a yíkt at nax̱aḵux̱ji aa ḵúnáx̱.
28	Áwé yá ax̱ saayí askóo áwé
29	yéi x̱at yawsiḵaa:
30	“Ax̱ tuwáxʼ áyá sigóo i een ḵunáax̱ daaḵ kax̱waneegí
31	yá i saayí.”
32	Yú daḵká áyá
33	áxʼ yéi haa wooteex̱.
34	Tlax̱ áyá wootʼéexʼ
35	haa ḵusteeyí áxʼ.
36	Yá x̱aat.
37	Yá elʼkaadáx̱
38	haa x̱ʼéi kei xʼákch.
39	Yá x̱áat.
40	Á áyá tlax̱ daat yáx̱ sáyá haa x̱ʼéi yakʼéi
41	yá x̱áat.
42	Ḵúnáx̱
43	yatʼéexʼ
44	ḵusti yóo daḵká.
45	Wáa tʼéexʼi sáyú
46	chʼa á wooch isx̱á
47	aantḵeení.
48	Ḵusax̱a ḵwáan ḵudzitee
49	wé gaaw.
50	Á áwé
51	a daa yoo x̱ʼatula.atgi nooch,
52	yá elʼkaadéi haa wulgáasʼi.
53	Á daa yoo x̱ʼatula.átgi nuch.
54	Chʼu a daa yóo x̱ʼatula.átgi áyá.
55	Yá
56	tléixʼ yateeyi aa
57	yá family áyá has du x̱ʼax̱an.ádi áyá
58	yaa kunakʼéin.
59	Áyá tléinax̱ yateeyi aa áyá
60	tle aawalʼóon,
61	oog̱aajaag̱i atg̱aa.
62	Tléil yeiḵ wugoodí áyá yáa
63	du yinaadéi aa du kéekʼ du eeg̱áa ḵoowashee.
64	Tle hú áyá tsú tléil
65	tléil yeiḵ woogoot.
66	L yeiḵ ugóot áyá
{Page = 76}
67	yá kíkʼi aa,
68	gwál jinkaat táakw ḵa dax̱adooshú,
69	gwál jinkaat táakw ḵa nasʼgadooshóox̱ gí ustí
70	ya kíkʼi aa,
71	chʼa yaa nasg̱áx̱ áyá du hunx̱u hásg̱aa yaa ḵunashéen.
72	Áyá dáaḵ yá shaa x̱ʼáak
73	áa kaháa áyá awsiteeni ḵáa áyá.
74	Chʼu tle áyú awsikóo
75	ḵusax̱a ḵwáanx̱ sateeyí.
76	Ash x̱ándei yaa nagút. Tléil aadéi awoonax̱dihaani yé a náḵ. Chʼu tle wdudlitʼixʼee át yáx̱ áyú. Akoolx̱éitlʼ áyú yéi ash wusinei.
77	Tle ash x̱ándei yaa nagúdi áwé tlé ash shaawax̱ích áwé
78	ḵusax̱a ḵwáanch áwé shaawax̱ích.
79	Wudzigeet,
80	áa wdzigeet.
81	Wáa sá du toowú yakʼéi wé ḵusax̱a ḵwáan.
82	Aadáx̱ awsitaa wé yadákʼw
83	tle gwéil tóodei,
84	gwéil tóodei.
85	Tle aawayaa
86	du aanídei
87	du hídi át la.aa yéidei.
88	Gáan áwé
89	gáan x̱ʼawoolxʼ áwé kaax̱ yéi awdzinei
90	wé du yáanayi.
91	A yeedéi
92	du hídi yeedéi neil uwagút wé ḵusax̱a ḵwáan.
93	Wé yadákʼw ḵu.aa áwé
94	wé yáanaa tóowu.
95	Áwé akoo.aaḵw áwé a tóodáx̱ kei wugoodí.
96	Alkʼóots yáa tíxʼ
97	tíxʼxʼi sáani x̱aat ách daa wdudzi.axu wé yáanaa.
98	A tóodax̱ kei góot áwé
99	du jeet wujix̱ín wé ḵusax̱a ḵwáan xʼúsʼi.
100	A yayeex̱ kei uwahán gáannax̱.á.
101	Chʼu tle gáannax̱.áa yúx̱ yaa yanas.éini teen áwé ashaawax̱ích.
102	Tsu ashaawax̱ích.
103	Tsu ashaawax̱ích.
104	Tsu ashaawax̱ích.
{Page = 78}
105	Yéi x̱ʼayaká
106	“X̱wasikóo áyá x̱wajaag̱í yáa ḵusax̱a ḵwáan.
107	Ha néekw déin ḵu.aa yá x̱at wusinei.
108	Ax̱ húnx̱u hás áyá dáx̱náx̱ aawajáḵ.
109	Wáa sgí sʼé gé x̱wsinei gé tsu tsu néekw déin nag̱aneiyít x̱á.
110	Yakʼéi shákdéi
111	du yeet aax̱wa.aagi kei x̱wsag̱aaní.”
112	Á yáx̱ áwé
113	shóot ada.áak,
114	tle a kát aawax̱útʼ
115	wé x̱ʼaan kát aawax̱útʼ
116	wé ḵusax̱a ḵwáan.
117	Tle chʼas a kélʼtʼi áa yéi teeyí áwé
118	tléil a daaxʼ yankáx̱, toodashátx̱.
119	“Wáa sgí sʼé gé x̱wsinei wé ḵusax̱a ḵwáan kélʼtʼi gé?”
120	Áyá chʼa l a daa yankáx̱, toodashátx̱i áwé awli.óox,
121	wé ḵusax̱a ḵwáan kélʼtʼi áwé awl.óox.
122	Kaawayíxʼ yóo woonei áwé,
123	táaxʼaax̱ wusitee.
124	Ách áwé táaxʼaa
125	ḵuwustáaxʼi,
126	chʼu tle koodzi yáx̱ áwé yóo ḵusineik; chʼu ḵusax̱a ḵwáanx̱ áwé sitee yeisú.
127	L yoo awoodláḵwgu ḵu.aa áwé
128	du tuwaa sigóo yá ḵaa sheiyí ḵaa tóotx̱ kei akawujeilí.
129	Yéi áwé wootee.
130	Dikee Aanḵáawu yá Lingitʼaaní
131	awliyéx̱.
132	Ḵúnáx̱ haa wsix̱án,
133	haa yá Lingitʼaaní ka.ádi.
134	Chʼa á áyá chʼa yá Lingitʼaaních áyá wliyéx̱
135	yá táaxʼaa.
136	Ách áyá yéi
137	a daat sh kalneek
138	ḵudzitee, áa yéi haa teeyi áyá Téslin,
139	Téslin.
140	Yá áa tlein tuwán áyá
141	yá
142	Caribou Cross
{Page = 80}
143	yóo duwasáakw yáa
144	yá at gutu.ádi anax̱ naa.aadi yé.
145	A x̱ánkʼ áyá yéi duwasáakw Téslin.
146	Áyá shayadihéin,
147	haa shayadihéin.
148	Áxʼ chʼa yeisú áa yéi haa yatee.
149	Haa x̱ʼéináx̱ yoo has x̱ʼali.átk.
150	Yéi áyá yándei shukg̱watáan.
151	Yáa yeedát
152	yá at yátxʼi teen
153	sh kakḵwalnéek
154	Dleit Ḵáa x̱ʼéináx̱.
